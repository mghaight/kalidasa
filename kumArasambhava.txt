asty uttarasyāṃ diśi devatātmā himālayo nāma nagādhirājaḥ / (1.1.1)
pūrvāparau toyanidhī vigāhya sthitaḥ pṛthivyā iva mānadaṇḍaḥ // (1.1.2)
yaṃ sarvaśailāḥ parikalpya vatsaṃ merau sthite dogdhari dohadakṣe / (1.2.1)
bhāsvanti ratnāni mahauṣadhīś ca pṛthūpadiṣṭāṃ duduhur dharitrīm // (1.2.2)
anantaratnaprabhavasya yasya himaṃ na saubhāgyavilopi jātam / (1.3.1)
eko hi doṣo guṇasaṃnipāte nimajjatīndoḥ kiraṇeṣv ivāṅkaḥ // (1.3.2)
yaś cāpsarovibhramamaṇḍanānāṃ sampādayitrīṃ śikharair bibharti / (1.4.1)
balāhakacchedavibhaktarāgām akālasaṃdhyām iva dhātumattām // (1.4.2)
āmekhalaṃ saṃcaratāṃ ghanānāṃ chāyām adhaḥsānugatāṃ niṣevya / (1.5.1)
udvejitā vṛṣṭibhir āśrayante śṛṅgāṇi yasyātapavanti siddhāḥ // (1.5.2)
padaṃ tuṣārasrutidhautaraktaṃ yasminn adṛṣṭvāpi hatadvipānām / (1.6.1)
vidanti mārgaṃ nakharandhramuktair muktāphalaiḥ kesariṇāṃ kirātāḥ // (1.6.2)
nyastākṣarā dhāturasena yatra bhūrjatvacaḥ kuñjarabinduśoṇāḥ / (1.7.1)
vrajanti vidyādharasundarīṇām anaṅgalekhakriyayopayogam // (1.7.2)
yaḥ pūrayan kīcakarandhrabhāgān darīmukhotthena samīraṇena / (1.8.1)
udgāsyatām icchati kiṃnarāṇāṃ tānapradāyitvam ivopagantum // (1.8.2)
kapolakaṇḍūḥ karibhir vinetuṃ vighaṭṭitānāṃ saraladrumāṇām / (1.9.1)
yatra srutakṣīratayā prasūtaḥ sānūni gandhaḥ surabhīkaroti // (1.9.2)
vanecarāṇāṃ vanitāsakhānāṃ darīgṛhotsaṅganiṣaktabhāsaḥ / (1.10.1)
bhavanti yatrauṣadhayo rajanyām atailapūrāḥ suratapradīpāḥ // (1.10.2)
udvejayaty aṅgulipārṣṇibhāgān mārge śilībhūtahime 'pi yatra / (1.11.1)
na durvahaśroṇipayodharārtā bhindanti mandāṃ gatim aśvamukhyaḥ // (1.11.2)
divākarād rakṣati yo guhāsu līnaṃ divā bhītam ivāndhakāram / (1.12.1)
kṣudre 'pi nūnaṃ śaraṇaṃ prapanne mamatvam uccaiḥśirasāṃ satīva // (1.12.2)
lāṅgūlavikṣepavisarpiśobhair itas tataś candramarīcigauraiḥ / (1.13.1)
yasyārthayuktaṃ girirājaśabdaṃ kurvanti vālavyajanaiś camaryaḥ // (1.13.2)
yatrāṃśukākṣepavilajjitānāṃ yadṛcchayā kiṃpuruṣāṅganānām / (1.14.1)
darīgṛhadvāravilambibimbās tiraskariṇyo jaladā bhavanti // (1.14.2)
bhāgīrathīnirjharasīkarāṇāṃ voḍhā muhuḥ kampitadevadāruḥ / (1.15.1)
yad vāyur anviṣṭamṛgaiḥ kirātair āsevyate bhinnaśikhaṇḍibarhaḥ // (1.15.2)
saptarṣihastāvacitāvaśeṣāṇy adho vivasvān parivartamānaḥ / (1.16.1)
padmāni yasyāgrasaroruhāṇi prabodhayaty ūrdhvamukhair mayūkhaiḥ // (1.16.2)
yajñāṅgayonitvam avekṣya yasya sāraṃ dharitrīdharaṇakṣamaṃ ca / (1.17.1)
prajāpatiḥ kalpitayajñabhāgaṃ śailādhipatyaṃ svayam anvatiṣṭhat // (1.17.2)
sa mānasīṃ merusakhaḥ pitṝṇāṃ kanyāṃ kulasya sthitaye sthitijñaḥ / (1.18.1)
menāṃ munīnām api mānanīyām ātmānurūpāṃ vidhinopayeme // (1.18.2)
kālakrameṇātha tayoḥ pravṛtte svarūpayogye surataprasaṅge / (1.19.1)
manoramaṃ yauvanam udvahantyā garbho 'bhavad bhūdhararājapatnyāḥ // (1.19.2)
asūta sā nāgavadhūpabhogyaṃ mainākam ambhonidhibaddhasakhyam / (1.20.1)
kruddhe 'pi pakṣacchidi vṛtraśatrāv avedanājñaṃ kuliśakṣatānām // (1.20.2)
athāvamānena pituḥ prayuktā dakṣasya kanyā bhavapūrvapatnī / (1.21.1)
satī satī yogavisṛṣṭadehā tāṃ janmane śailavadhūṃ prapede // (1.21.2)
sā bhūdharāṇām adhipena tasyāṃ samādhimatyām udapādi bhavyā / (1.22.1)
samyakprayogād aparikṣatāyāṃ nītāv ivotsāhaguṇena saṃpat // (1.22.2)
prasannadik pāṃsuviviktavātaṃ śaṅkhasvanānantarapuṣpavṛṣṭi / (1.23.1)
śarīriṇāṃ sthāvarajaṅgamānāṃ sukhāya tajjanmadinaṃ babhūva // (1.23.2)
tayā duhitrā sutarāṃ savitrī sphuratprabhāmaṇḍalayā cakāse / (1.24.1)
vidūrabhūmir navameghaśabdād udbhinnayā ratnaśalākayeva // (1.24.2)
dine dine sā parivardhamānā labdhodayā cāndramasīva lekhā / (1.25.1)
pupoṣa lāvaṇyamayān viśeṣāñ jyotsnāntarāṇīva kalāntarāṇi // (1.25.2)
tāṃ pārvatīty ābhijanena nāmnā bandhupriyāṃ bandhujano juhāva / (1.26.1)
u meti mātrā tapaso niṣiddhā paścād umākhyāṃ sumukhī jagāma // (1.26.2)
mahībhṛtaḥ putravato 'pi dṛṣṭis tasminn apatye na jagāma tṛptim / (1.27.1)
anantapuṣpasya madhor hi cūte dvirephamālā saviśeṣasaṅgā // (1.27.2)
prabhāmahatyā śikhayeva dīpas trimārgayeva tridivasya mārgaḥ / (1.28.1)
saṃskāravatyeva girā manīṣī tayā sa pūtaś ca vibhūṣitaś ca // (1.28.2)
mandākinīsaikatavedikābhiḥ sā kandukaiḥ kṛtrimaputrakaiś ca / (1.29.1)
reme muhur madhyagatā sakhīnāṃ krīḍārasaṃ nirviśatīva bālye // (1.29.2)
tāṃ haṃsamālāḥ śaradīva gaṅgāṃ mahauṣadhiṃ naktam ivātmabhāsaḥ / (1.30.1)
sthiropadeśām upadeśakāle prapedire prāktanajanmavidyāḥ // (1.30.2)
asaṃbhṛtaṃ maṇḍanam aṅgayaṣṭer anāsavākhyaṃ karaṇaṃ madasya / (1.31.1)
kāmasya puṣpavyatiriktam astraṃ bālyāt paraṃ sātha vayaḥ prapede // (1.31.2)
unmīlitaṃ tūlikayeva citraṃ sūryāṃśubhir bhinnam ivāravindam / (1.32.1)
babhūva tasyāś caturasraśobhi vapur vibhaktaṃ navayauvanena // (1.32.2)
abhyunnatāṅguṣṭhanakhaprabhābhir nikṣepaṇād rāgam ivodgirantau / (1.33.1)
ājahratus taccaraṇau pṛthivyāṃ sthalāravindaśriyam avyavasthām // (1.33.2)
sā rājahaṃsair iva saṃnatāṅgī gateṣu līlāñcitavikrameṣu / (1.34.1)
vyanīyata pratyupadeśalubdhair āditsubhir nūpurasiñjitāni // (1.34.2)
vṛttānupūrve ca na cātidīrghe jaṅghe śubhe sṛṣṭavatas tadīye / (1.35.1)
śeṣāṅganirmāṇavidhau vidhātur lāvaṇya utpādya ivāsa yatnaḥ // (1.35.2)
nāgendrahastās tvaci karkaśatvād ekāntaśaityāt kadalīviśeṣāḥ / (1.36.1)
labdhvāpi loke pariṇāhi rūpaṃ jātās tadūrvor upamānabāhyāḥ // (1.36.2)
etāvatā nanv anumeyaśobhaṃ kāñcīguṇasthānam aninditāyāḥ / (1.37.1)
āropitaṃ yad giriśena paścād ananyanārīkamanīyam aṅkam // (1.37.2)
tasyāḥ praviṣṭā natanābhirandhraṃ rarāja tanvī navalomarājiḥ / (1.38.1)
nīvīm atikramya sitetarasya tanmekhalāmadhyamaṇer ivārciḥ // (1.38.2)
madhyena sā vedivilagnamadhyā valitrayaṃ cāru babhāra bālā / (1.39.1)
ārohaṇārthaṃ navayauvanena kāmasya sopānam iva prayuktam // (1.39.2)
anyonyam utpīḍayad utpalākṣyāḥ stanadvayaṃ pāṇḍu tathā pravṛddham / (1.40.1)
madhye yathā śyāmamukhasya tasya mṛṇālasūtrāntaram apy alabhyam // (1.40.2)
śirīṣapuṣpādhikasaukumāryau bāhū tadīyāv iti me vitarkaḥ / (1.41.1)
parājitenāpi kṛtau harasya yau kaṇṭhapāśau makaradhvajena // (1.41.2)
kaṇṭhasya tasyāḥ stanabandhurasya muktākalāpasya ca nistalasya / (1.42.1)
anyonyaśobhājananād babhūva sādhāraṇo bhūṣaṇabhūṣyabhāvaḥ // (1.42.2)
candraṃ gatā padmaguṇān na bhuṅkte padmāśritā cāndramasīm abhikhyām / (1.43.1)
umāmukhaṃ tu pratipadya lolā dvisaṃśrayāṃ prītim avāpa lakṣmīḥ // (1.43.2)
puṣpaṃ pravālopahitaṃ yadi syān muktāphalaṃ vā sphuṭavidrumastham / (1.44.1)
tato 'nukuryād viśadasya tasyās tāmrauṣṭhaparyastarucaḥ smitasya // (1.44.2)
svareṇa tasyām amṛtasruteva prajalpitāyām abhijātavāci / (1.45.1)
apy anyapuṣṭā pratikūlaśabdā śrotur vitantrīr iva tāḍyamānā // (1.45.2)
pravātanīlotpalanirviśeṣam adhīraviprekṣitam āyatākṣyā / (1.46.1)
tayā gṛhītaṃ nu mṛgāṅganābhyas tato gṛhītaṃ nu mṛgāṅganābhiḥ // (1.46.2)
tasyāḥ śalākāñjananirmiteva kāntir bhruvor ānatalekhayor yā / (1.47.1)
tāṃ vīkṣya līlācaturām anaṅgaḥ svacāpasaundaryamadaṃ mumoca // (1.47.2)
lajjā tiraścāṃ yadi cetasi syād asaṃśayaṃ parvatarājaputryāḥ / (1.48.1)
taṃ keśapāśaṃ prasamīkṣya kuryur vālapriyatvaṃ śithilaṃ camaryaḥ // (1.48.2)
sarvopamādravyasamuccayena yathāpradeśaṃ viniveśitena / (1.49.1)
sā nirmitā viśvasṛjā prayatnād ekasthasaundaryadidṛkṣayeva // (1.49.2)
tāṃ nāradaḥ kāmacaraḥ kadācit kanyāṃ kila prekṣya pituḥ samīpe / (1.50.1)
samādideśaikavadhūṃ bhavitrīṃ premṇā śarīrārdhaharāṃ harasya // (1.50.2)
guruḥ pragalbhe 'pi vayasy ato 'syās tasthau nivṛttānyavarābhilāṣaḥ / (1.51.1)
ṛte kṛśānor na hi mantrapūtam arhanti tejāṃsy aparāṇi havyam // (1.51.2)
ayācitāraṃ na hi devadevam adriḥ sutāṃ grāhayituṃ śaśāka / (1.52.1)
abhyarthanābhaṅgabhayena sādhur mādhyasthyam iṣṭe 'py avalambate 'rthe // (1.52.2)
yadaiva pūrve janane śarīraṃ sā dakṣaroṣāt sudatī sasarja / (1.53.1)
tadāprabhṛty eva vimuktasaṅgaḥ patiḥ paśūnām aparigraho 'bhūt // (1.53.2)
sa kṛttivāsās tapase yatātmā gaṅgāpravāhokṣitadevadāru / (1.54.1)
prasthaṃ himādrer mṛganābhigandhi kiṃcit kvaṇatkiṃnaram adhyuvāsa // (1.54.2)
gaṇā nameruprasavāvataṃsā bhūrjatvacaḥ sparśavatīr dadhānāḥ / (1.55.1)
manaḥśilāvicchuritā niṣeduḥ śaileyanaddheṣu śilātaleṣu // (1.55.2)
tuṣārasaṃghātaśilāḥ khurāgraiḥ samullikhan darpakalaḥ kakudmān / (1.56.1)
dṛṣṭaḥ kathaṃcid gavayair vivignair asoḍhasiṃhadhvanir unnanāda // (1.56.2)
tatrāgnim ādhāya samitsamiddhaṃ svam eva mūrtyantaram aṣṭamūrtiḥ / (1.57.1)
svayaṃ vidhātā tapasaḥ phalānām kenāpi kāmena tapaś cacāra // (1.57.2)
anarghyam arghyeṇa tam adrināthaḥ svargaukasām arcitam arcayitvā / (1.58.1)
ārādhanāyāsya sakhīsametāṃ samādideśa prayatāṃ tanūjām // (1.58.2)
pratyarthibhūtām api tāṃ samādheḥ śuśrūṣamāṇāṃ giriśo 'numene / (1.59.1)
vikārahetau sati vikriyante yeṣāṃ na cetāṃsi ta eva dhīrāḥ // (1.59.2)
avacitabalipuṣpā vedisammārgadakṣā niyamavidhijalānāṃ barhiṣāṃ copanetrī / (1.60.1)
giriśam upacacāra pratyahaṃ sā sukeśī niyamitaparikhedā tacchiraścandrapādaiḥ // (1.60.2)

tasmin viprakṛtāḥ kāle tārakeṇa divaukasaḥ / (2.1.1)
turāsāhaṃ purodhāya dhāma svāyaṃbhuvaṃ yayuḥ // (2.1.2)
teṣām āvirabhūd brahmā parimlānamukhaśriyām / (2.2.1)
sarasāṃ suptapadmānāṃ prātar dīdhitimān iva // (2.2.2)
atha sarvasya dhātāraṃ te sarve sarvatomukham / (2.3.1)
vāgīśaṃ vāgbhir arthyābhiḥ praṇipatyopatasthire // (2.3.2)
namas trimūrtaye tubhyaṃ prāk sṛṣṭeḥ kevalātmane / (2.4.1)
guṇatrayavibhāgāya paścād bhedam upeyuṣe // (2.4.2)
yad amogham apām antar uptaṃ bījam aja tvayā / (2.5.1)
ataś carācaraṃ viśvaṃ prabhavas tasya gīyase // (2.5.2)
tisṛbhis tvam avasthābhir mahimānam udīrayan / (2.6.1)
pralayasthitisargāṇām ekaḥ kāraṇatāṃ gataḥ // (2.6.2)
strīpuṃsāv ātmabhāgau te bhinnamūrteḥ sisṛkṣayā / (2.7.1)
prasūtibhājaḥ sargasya tāv eva pitarau smṛtau // (2.7.2)
svakālaparimāṇena vyastarātriṃdivasya te / (2.8.1)
yau tu svapnāvabodhau tau bhūtānāṃ pralayodayau // (2.8.2)
jagadyonir ayonis tvaṃ jagadanto nirantakaḥ / (2.9.1)
jagadādir anādis tvaṃ jagadīśo nirīśvaraḥ // (2.9.2)
ātmānam ātmanā vetsi sṛjasy ātmānam ātmanā / (2.10.1)
ātmanā kṛtinā ca tvam ātmany eva pralīyase // (2.10.2)
dravaḥ saṃghātakaṭhinaḥ sthūlaḥ sūkṣmo laghur guruḥ / (2.11.1)
vyakto vyaktetaraś cāsi prākāmyaṃ te vibhūtiṣu // (2.11.2)
udghātaḥ praṇavo yāsāṃ nyāyais tribhir udīraṇam / (2.12.1)
karma yajñaḥ phalaṃ svargas tāsāṃ tvaṃ prabhavo girām // (2.12.2)
tvām āmananti prakṛtiṃ puruṣārthapravartinīm / (2.13.1)
taddarśinam udāsīnaṃ tvām eva puruṣaṃ viduḥ // (2.13.2)
tvaṃ pitṝṇām api pitā devānām api devatā / (2.14.1)
parato 'pi paraś cāsi vidhātā vedhasām api // (2.14.2)
tvam eva havyaṃ hotā ca bhojyaṃ bhoktā ca śāśvataḥ / (2.15.1)
vedyaṃ ca veditā cāsi dhyātā dhyeyaṃ ca yat param // (2.15.2)
iti tebhyaḥ stutīḥ śrutvā yathārthā hṛdayaṃgamāḥ / (2.16.1)
prasādābhimukho vedhāḥ pratyuvāca divaukasaḥ // (2.16.2)
purāṇasya kaves tasya caturmukhasamīritā / (2.17.1)
pravṛttir āsīc chabdānāṃ caritārthā catuṣṭayī // (2.17.2)
svāgataṃ svān adhīkārān prabhāvair avalambya vaḥ / (2.18.1)
yugapad yugabāhubhyaḥ prāptebhyaḥ prājyavikramāḥ // (2.18.2)
kim idaṃ dyutim ātmīyāṃ na bibhrati yathā purā / (2.19.1)
himakliṣṭaprakāśāni jyotīṃṣīva mukhāni vaḥ // (2.19.2)
praśamād arciṣām etad anudgīrṇasurāyudham / (2.20.1)
vṛtrasya hantuḥ kuliśaṃ kuṇṭhitāśrīva lakṣyate // (2.20.2)
kiṃ cāyam aridurvāraḥ pāṇau pāśaḥ pracetasaḥ / (2.21.1)
mantreṇa hatavīryasya phaṇino dainyam āśritaḥ // (2.21.2)
kuberasya manaḥśalyaṃ śaṃsatīva parābhavam / (2.22.1)
apaviddhagado bāhur bhagnaśākha iva drumaḥ // (2.22.2)
yamo 'pi vilikhan bhūmiṃ daṇḍenāstamitatviṣā / (2.23.1)
kurute 'sminn amoghe 'pi nirvāṇālātalāghavam // (2.23.2)
amī ca katham ādityāḥ pratāpakṣatiśītalāḥ / (2.24.1)
citranyastā iva gatāḥ prakāmālokanīyatām // (2.24.2)
paryākulatvān marutāṃ vegabhaṅgo 'numīyate / (2.25.1)
ambhasām oghasaṃrodhaḥ pratīpagamanād iva // (2.25.2)
āvarjitajaṭāmaulivilambiśaśikoṭayaḥ / (2.26.1)
rudrāṇām api mūrdhānaḥ kṣatahuṃkāraśaṃsinaḥ // (2.26.2)
labdhapratiṣṭhāḥ prathamaṃ yūyaṃ kiṃ balavattaraiḥ / (2.27.1)
apavādair ivotsargāḥ kṛtavyāvṛttayaḥ paraiḥ // (2.27.2)
tad brūta vatsāḥ kim itaḥ prārthayadhve samāgatāḥ / (2.28.1)
mayi sṛṣṭir hi lokānāṃ rakṣā yuṣmāsv avasthitā // (2.28.2)
tato mandāniloddhūtakamalākaraśobhinā / (2.29.1)
guruṃ netrasahasreṇa codayāmāsa vāsavaḥ // (2.29.2)
sa dvinetro hareś cakṣuḥ sahasranayanādhikam / (2.30.1)
vācaspatir uvācedaṃ prāñjalir jalajāsanam // (2.30.2)
evaṃ yad āttha bhagavann āmṛṣṭaṃ naḥ paraiḥ padam / (2.31.1)
pratyekaṃ viniyuktātmā kathaṃ na jñāsyasi prabho // (2.31.2)
bhavallabdhavarodīrṇas tārakākhyo mahāsuraḥ / (2.32.1)
upaplavāya lokānāṃ dhūmaketur ivotthitaḥ // (2.32.2)
pure tāvantam evāsya tanoti ravir ātapam / (2.33.1)
dīrghikākamalonmeṣo yāvanmātreṇa sādhyate // (2.33.2)
sarvābhiḥ sarvadā candras taṃ kalābhir niṣevate / (2.34.1)
nādatte kevalāṃ lekhāṃ haracūḍāmaṇīkṛtām // (2.34.2)
vyāvṛttagatir udyāne kusumasteyasādhvasāt / (2.35.1)
na vāti vāyus tatpārśve tālavṛntānilādhikam // (2.35.2)
paryāyasevām utsṛjya puṣpasaṃbhāratatparāḥ / (2.36.1)
udyānapālasāmānyam ṛtavas tam upāsate // (2.36.2)
tasyopāyanayogyāni ratnāni saritāṃ patiḥ / (2.37.1)
katham apy ambhasām antar ā niṣpatteḥ pratīkṣate // (2.37.2)
jvalanmaṇiśikhāś cainaṃ vāsukipramukhā niśi / (2.38.1)
sthirapradīpatām etya bhujaṃgāḥ paryupāsate // (2.38.2)
tatkṛtānugrahāpekṣī taṃ muhur dūtahāritaiḥ / (2.39.1)
anukūlayatīndro 'pi kalpadrumavibhūṣaṇaiḥ // (2.39.2)
ittham ārādhyamāno 'pi kliśnāti bhuvanatrayam / (2.40.1)
śāmyet pratyapakāreṇa nopakāreṇa durjanaḥ // (2.40.2)
tenāmaravadhūhastaiḥ sadayālūnapallavāḥ / (2.41.1)
abhijñāś chedapātānāṃ kriyante nandanadrumāḥ // (2.41.2)
vījyate sa hi saṃsuptaḥ śvāsasādhāraṇānilaiḥ / (2.42.1)
cāmaraiḥ surabandīnāṃ bāṣpaśīkaravarṣibhiḥ // (2.42.2)
utpāṭya meruśṛṅgāṇi kṣuṇṇāni haritāṃ khuraiḥ / (2.43.1)
ākrīḍaparvatās tena kalpitāḥ sveṣu veśmasu // (2.43.2)
mandākinyāḥ payaḥśeṣaṃ digvāraṇamadāvilam / (2.44.1)
hemāmbhoruhasasyānāṃ tadvāpyo dhāma sāṃpratam // (2.44.2)
bhuvanālokanaprītiḥ svargibhir nānubhūyate / (2.45.1)
khilībhūte vimānānāṃ tadāpātabhayāt pathi // (2.45.2)
yajvabhiḥ saṃbhṛtaṃ havyaṃ vitateṣv adhvareṣu saḥ / (2.46.1)
jātavedomukhān māyī miṣatām ācchinatti naḥ // (2.46.2)
uccair uccaiḥśravās tena hayaratnam ahāri ca / (2.47.1)
dehabaddham ivendrasya cirakālārjitaṃ yaśaḥ // (2.47.2)
tasminn upāyāḥ sarve naḥ krūre pratihatakriyāḥ / (2.48.1)
vīryavaty auṣadhānīva vikāre sāṃnipātike // (2.48.2)
jayāśā yatra cāsmākaṃ pratighātotthitārciṣā / (2.49.1)
haricakreṇa tenāsya kaṇṭhe niṣka ivārpitaḥ // (2.49.2)
tadīyās toyadeṣv adya puṣkarāvartakādiṣu / (2.50.1)
abhyasyanti taṭāghātaṃ nirjitairāvatā gajāḥ // (2.50.2)
tad icchāmo vibho sṛṣṭaṃ senānyaṃ tasya śāntaye / (2.51.1)
karmabandhacchidaṃ dharmaṃ bhavasyeva mumukṣavaḥ // (2.51.2)
goptāraṃ surasainyānāṃ yaṃ puraskṛtya gotrabhit / (2.52.1)
pratyāneṣyati śatrubhyo bandīm iva jayaśriyam // (2.52.2)
vacasy avasite tasmin sasarja giram ātmabhūḥ / (2.53.1)
garjitānantarāṃ vṛṣṭiṃ saubhāgyena jigāya yā // (2.53.2)
sampatsyate vaḥ kāmo yaṃ kālaḥ kaścit pratīkṣyatām / (2.54.1)
na tv asya siddhau yāsyāmi sargavyāpāram ātmanā // (2.54.2)
itaḥ sa daityaḥ prāptaśrīr neta evārhati kṣayam / (2.55.1)
viṣavṛkṣo 'pi saṃvardhya svayaṃ chettum asāṃpratam // (2.55.2)
vṛtaṃ tenedam eva prāṅ mayā cāsmai pratiśrutam / (2.56.1)
vareṇa śamitaṃ lokān alaṃ dagdhuṃ hi tattapaḥ // (2.56.2)
saṃyuge sāṃyugīnaṃ tam udyataṃ prasaheta kaḥ / (2.57.1)
aṃśād ṛte niṣiktasya nīlalohitaretasaḥ // (2.57.2)
sa hi devaḥ paraṃ jyotis tamaḥpāre vyavasthitam / (2.58.1)
paricchinnaprabhāvarddhir na mayā na ca viṣṇunā // (2.58.2)
umārūpeṇa te yūyaṃ saṃyamastimitaṃ manaḥ / (2.59.1)
śaṃbhor yatadhvam ākraṣṭum ayaskāntena lohavat // (2.59.2)
ubhe eva kṣame voḍhum ubhayor vīryam āhitam / (2.60.1)
sā vā śaṃbhos tadīyā vā mūrtir jalamayī mama // (2.60.2)
tasyātmā śitikaṇṭhasya saināpatyam upetya vaḥ / (2.61.1)
mokṣyate surabandīnāṃ veṇīr vīryavibhūtibhiḥ // (2.61.2)
iti vyāhṛtya vibudhān viśvayonis tirodadhe / (2.62.1)
manasy āhitakartavyās te 'pi pratiyayur divam // (2.62.2)
tatra niścitya kandarpam agamat pākaśāsanaḥ / (2.63.1)
manasā kāryasaṃsiddhitvarādviguṇaraṃhasā // (2.63.2)

tasmin maghonas tridaśān vihāya sahasram akṣṇāṃ yugapat papāta / (3.1.1)
prayojanāpekṣitayā prabhūṇāṃ prāyaś calaṃ gauravam āśriteṣu // (3.1.2)
sa vāsavenāsanasaṃnikṛṣṭam ito niṣīdeti visṛṣṭabhūmiḥ / (3.2.1)
bhartuḥ prasādaṃ pratinandya mūrdhnā vaktuṃ mithaḥ prākramataivam enam // (3.2.2)
ājñāpaya jñātaviśeṣa puṃsāṃ lokeṣu yat te karaṇīyam asti / (3.3.1)
anugrahaṃ saṃsmaraṇapravṛttam icchāmi saṃvardhitam ājñayā te // (3.3.2)
kenābhyasūyā padakāṅkṣiṇā te nitāntadīrghair janitā tapobhiḥ / (3.4.1)
yāvad bhavaty āhitasāyakasya matkārmukasyāsya nideśavartī // (3.4.2)
asaṃmataḥ kas tava muktimārgaṃ punarbhavakleśabhayāt prapannaḥ / (3.5.1)
baddhaś ciraṃ tiṣṭhatu sundarīṇām ārecitabhrūcaturaiḥ kaṭākṣaiḥ // (3.5.2)
adhyāpitasyośanasāpi nītiṃ prayuktarāgapraṇidhir dviṣas te / (3.6.1)
kasyārthadharmau vada pīḍayāmi sindhos taṭāv ogha iva pravṛddhaḥ // (3.6.2)
kām ekapatnīvrataduḥkhaśīlāṃ lolaṃ manaś cārutayā praviṣṭām / (3.7.1)
nitambinīm icchasi muktalajjāṃ kaṇṭhe svayaṃgrāhaniṣaktabāhum // (3.7.2)
kayāsi kāmin suratāparādhāt pādānataḥ kopanayāvadhūtaḥ / (3.8.1)
yasyāḥ kariṣyāmi dṛḍhānutāpaṃ pravālaśayyāśaraṇaṃ śarīram // (3.8.2)
prasīda viśrāmyatu vīra vajraṃ śarair madīyaiḥ katamaḥ surāriḥ / (3.9.1)
bibhetu moghīkṛtabāhuvīryaḥ strībhyo 'pi kopasphuritādharābhyaḥ // (3.9.2)
tava prasādāt kusumāyudho 'pi sahāyam ekaṃ madhum eva labdhvā / (3.10.1)
kuryāṃ harasyāpi pinākapāṇer dhairyacyutiṃ ke mama dhanvino 'nye // (3.10.2)
athorudeśād avatārya pādam ākrāntisaṃbhāvitapādapīṭham / (3.11.1)
saṃkalpitārthe vivṛtātmaśaktim ākhaṇḍalaḥ kāmam idaṃ babhāṣe // (3.11.2)
sarvaṃ sakhe tvayy upapannam etad ubhe mamāstre kuliśaṃ bhavāṃś ca / (3.12.1)
vajraṃ tapovīryamahatsu kuṇṭhaṃ tvaṃ sarvatogāmi ca sādhakaṃ ca // (3.12.2)
avaimi te sāram ataḥ khalu tvāṃ kārye guruṇy ātmasamaṃ niyokṣye / (3.13.1)
vyādiśyate bhūdharatām avekṣya kṛṣṇena dehodvahanāya śeṣaḥ // (3.13.2)
āśaṃsatā bāṇagatiṃ vṛṣāṅke kāryaṃ tvayā naḥ pratipannakalpam / (3.14.1)
nibodha yajñāṃśabhujām idānīm uccairdviṣām īpsitam etad eva // (3.14.2)
amī hi vīryaprabhavaṃ bhavasya jayāya senānyam uśanti devāḥ / (3.15.1)
sa ca tvadekeṣunipātasādhyo brahmāṅgabhūr brahmaṇi yojitātmā // (3.15.2)
tasmai himādreḥ prayatāṃ tanūjāṃ yatātmane rocayituṃ yatasva / (3.16.1)
yoṣitsu tadvīryaniṣekabhūmiḥ saiva kṣamety ātmabhuvopadiṣṭam // (3.16.2)
guror niyogāc ca nagendrakanyā sthāṇuṃ tapasyantam adhityakāyām / (3.17.1)
anvāsta ity apsarasāṃ mukhebhyaḥ śrutaṃ mayā matpraṇidhiḥ sa vargaḥ // (3.17.2)
tad gaccha siddhyai kuru devakāryam artho 'yam arthāntarabhāvya eva / (3.18.1)
apekṣate pratyayam uttamaṃ tvāṃ bījāṅkuraḥ prāg udayād ivāmbhaḥ // (3.18.2)
tasmin surāṇāṃ vijayābhyupāye tavaiva nāmāstragatiḥ kṛtī tvam / (3.19.1)
apy aprasiddhaṃ yaśase hi puṃsām ananyasādhāraṇam eva karma // (3.19.2)
surāḥ samabhyarthayitāra ete kāryaṃ trayāṇām api viṣṭapānām / (3.20.1)
cāpena te karma na cātihiṃsram aho batāsi spṛhaṇīyavīryaḥ // (3.20.2)
madhuś ca te manmatha sāhacaryād asāvanukto 'pi sahāya eva / (3.21.1)
samīraṇo nodayitā bhaveti vyādiśyate kena hutāśanasya // (3.21.2)
tatheti śeṣām iva bhartur ājñām ādāya mūrdhnā madanaḥ pratasthe / (3.22.1)
airāvatāsphālanakarkaśena hastena pasparśa tadaṅgam indraḥ // (3.22.2)
sa mādhavenābhimatena sakhyā ratyā ca sāśaṅkam anuprayātaḥ / (3.23.1)
aṅgavyayaprārthitakāryasiddhiḥ sthāṇvāśramaṃ haimavataṃ jagāma // (3.23.2)
tasmin vane saṃyamināṃ munīnāṃ tapaḥsamādheḥ pratikūlavartī / (3.24.1)
saṃkalpayoner abhimānabhūtam ātmānam ādhāya madhur jajṛmbhe // (3.24.2)
kuberaguptāṃ diśam uṣṇaraśmau gantuṃ pravṛtte samayaṃ vilaṅghya / (3.25.1)
dig dakṣiṇā gandhavahaṃ mukhena vyalīkaniḥśvāsam ivotsasarja // (3.25.2)
asūta sadyaḥ kusumāny aśokaḥ skandhāt prabhṛty eva sapallavāni / (3.26.1)
pādena nāpaikṣata sundarīṇāṃ saṃparkam āsiñjitanūpureṇa // (3.26.2)
sadyaḥ pravālodgamacārupatre nīte samāptiṃ navacūtabāṇe / (3.27.1)
niveśayāmāsa madhur dvirephān nāmākṣarāṇīva manobhavasya // (3.27.2)
varṇaprakarṣe sati karṇikāraṃ dunoti nirgandhatayā sma cetaḥ / (3.28.1)
prāyeṇa sāmagryavidhau guṇānāṃ parāṅmukhī viśvasṛjaḥ pravṛttiḥ // (3.28.2)
bālenduvakrāṇy avikāsabhāvād babhuḥ palāśāny atilohitāni / (3.29.1)
sadyo vasantena samāgatānāṃ nakhakṣatānīva vanasthalīnām // (3.29.2)
lagnadvirephāñjanabhakticitram mukhe madhuśrīs tilakaṃ prakāśya / (3.30.1)
rāgeṇa bālāruṇakomalena cūtapravāloṣṭham alaṃcakāra // (3.30.2)
mṛgāḥ priyāladrumamañjarīṇāṃ rajaḥkaṇair vighnitadṛṣṭipātāḥ / (3.31.1)
madoddhatāḥ pratyanilaṃ vicerur vanasthalīr marmarapatramokṣāḥ // (3.31.2)
cūtāṅkurāsvādakaṣāyakaṇṭhaḥ puṃskokilo yan madhuraṃ cukūja / (3.32.1)
manasvinīmānavighātadakṣaṃ tad eva jātaṃ vacanaṃ smarasya // (3.32.2)
himavyapāyād viśadādharāṇām āpāṇḍurībhūtamukhacchavīnām / (3.33.1)
svedodgamaḥ kiṃpuruṣāṅganānāṃ cakre padaṃ patraviśeṣakeṣu // (3.33.2)
tapasvinaḥ sthāṇuvanaukasas tām ākālikīṃ vīkṣya madhupravṛttim / (3.34.1)
prayatnasaṃstambhitavikriyāṇāṃ kathaṃcid īśā manasāṃ babhūvuḥ // (3.34.2)
taṃ deśam āropitapuṣpacāpe ratidvitīye madane prapanne / (3.35.1)
kāṣṭhāgatasneharasānuviddhaṃ dvandvāni bhāvaṃ kriyayā vivavruḥ // (3.35.2)
madhu dvirephaḥ kusumaikapātre papau priyāṃ svām anuvartamānaḥ / (3.36.1)
śṛṅgeṇa ca sparśanimīlitākṣīṃ mṛgīm akaṇḍūyata kṛṣṇasāraḥ // (3.36.2)
dadau rasāt paṅkajareṇugandhi gajāya gaṇḍūṣajalaṃ kareṇuḥ / (3.37.1)
ardhopabhuktena bisena jāyāṃ saṃbhāvayāmāsa rathāṅganāmā // (3.37.2)
gītāntareṣu śramavārileśaiḥ kiṃcitsamucchvāsitapatralekham / (3.38.1)
puṣpāsavāghūrṇitanetraśobhi priyāmukhaṃ kiṃpuruṣaś cucumbe // (3.38.2)
paryāptapuṣpastabakastanābhyaḥ sphuratpravālauṣṭhamanoharābhyaḥ / (3.39.1)
latāvadhūbhyas taravo 'py avāpur vinamraśākhābhujabandhanāni // (3.39.2)
śrutāpsarogītir api kṣaṇe 'smin haraḥ prasaṃkhyānaparo babhūva / (3.40.1)
ātmeśvarāṇāṃ na hi jātu vighnāḥ samādhibhedaprabhavo bhavanti // (3.40.2)
latāgṛhadvāragato 'tha nandī vāmaprakoṣṭhārpitahemavetraḥ / (3.41.1)
mukhārpitaikāṅgulisaṃjñayaiva mā cāpalāyeti gaṇān vyanaiṣīt // (3.41.2)
niṣkampavṛkṣaṃ nibhṛtadvirephaṃ mūkāṇḍajaṃ śāntamṛgapracāram / (3.42.1)
tacchāsanāt kānanam eva sarvaṃ citrārpitārambham ivāvatasthe // (3.42.2)
dṛṣṭiprapātaṃ parihṛtya tasya kāmaḥ puraḥśukram iva prayāṇe / (3.43.1)
prānteṣu saṃsaktanameruśākhaṃ dhyānāspadaṃ bhūtapater viveśa // (3.43.2)
sa devadārudrumavedikāyāṃ śārdūlacarmavyavadhānavatyām / (3.44.1)
āsīnam āsannaśarīrapātas tryambakaṃ saṃyaminaṃ dadarśa // (3.44.2)
paryaṅkabandhasthirapūrvakāyam ṛjvāyataṃ saṃnamitobhayāṃsam / (3.45.1)
uttānapāṇidvayasaṃniveśāt praphullarājīvam ivāṅkamadhye // (3.45.2)
bhujaṃgamonnaddhajaṭākalāpaṃ karṇāvasaktadviguṇākṣasūtram / (3.46.1)
kaṇṭhaprabhāsaṅgaviśeṣanīlāṃ kṛṣṇatvacaṃ granthimatīṃ dadhānam // (3.46.2)
kiṃcitprakāśastimitogratārair bhrūvikriyāyāṃ virataprasaṅgaiḥ / (3.47.1)
netrair avispanditapakṣmamālair lakṣyīkṛtaghrāṇam adhomayūkhaiḥ // (3.47.2)
avṛṣṭisaṃrambham ivāmbuvāham apām ivādhāram anuttaraṅgam / (3.48.1)
antaścarāṇāṃ marutāṃ nirodhān nivātaniṣkampam iva pradīpam // (3.48.2)
kapālanetrāntaralabdhamārgair jyotiḥprarohair uditaiḥ śirastaḥ / (3.49.1)
mṛṇālasūtrādhikasaukumāryāṃ bālasya lakṣmīṃ glapayantam indoḥ // (3.49.2)
mano navadvāraniṣiddhavṛtti hṛdi vyavasthāpya samādhivaśyam / (3.50.1)
yam akṣaraṃ kṣetravido vidus tam ātmānam ātmany avalokayantam // (3.50.2)
smaras tathābhūtam ayugmanetraṃ paśyann adūrān manasāpy adhṛṣyam / (3.51.1)
nālakṣayat sādhvasasannahastaḥ srastaṃ śaraṃ cāpam api svahastāt // (3.51.2)
nirvāṇabhūyiṣṭham athāsya vīryaṃ saṃdhukṣayantīva vapurguṇena / (3.52.1)
anuprayātā vanadevatābhyām adṛśyata sthāvararājakanyā // (3.52.2)
aśokanirbhartsitapadmarāgam ākṛṣṭahemadyutikarṇikāram / (3.53.1)
muktākalāpīkṛtasinduvāraṃ vasantapuṣpābharaṇaṃ vahantī // (3.53.2)
āvarjitā kiṃcid iva stanābhyāṃ vāso vasānā taruṇārkarāgam / (3.54.1)
paryāptapuṣpastabakāvanamrā saṃcāriṇī pallavinī lateva // (3.54.2)
srastāṃ nitambād avalambamānā punaḥ punaḥ kesaradāmakāñcīm / (3.55.1)
nyāsīkṛtāṃ sthānavidā smareṇa maurvīṃ dvitīyām iva kārmukasya // (3.55.2)
sugandhiniḥśvāsavivṛddhatṛṣṇaṃ bimbādharāsannacaraṃ dvirepham / (3.56.1)
pratikṣaṇaṃ saṃbhramaloladṛṣṭir līlāravindena nivārayantī // (3.56.2)
tāṃ vīkṣya sarvāvayavānavadyāṃ rater api hrīpadam ādadhānām / (3.57.1)
jitendriye śūlini puṣpacāpaḥ svakāryasiddhiṃ punar āśaśaṃse // (3.57.2)
bhaviṣyataḥ patyur umā ca śaṃbhoḥ samāsasāda pratihārabhūmim / (3.58.1)
yogāt sa cāntaḥ paramātmasaṃjñaṃ dṛṣṭvā paraṃ jyotir upārarāma // (3.58.2)
tato bhujaṃgādhipateḥ phaṇāgrair adhaḥ kathaṃcid dhṛtabhūmibhāgaḥ / (3.59.1)
śanaiḥ kṛtaprāṇavimuktir īśaḥ paryaṅkabandhaṃ nibiḍaṃ bibheda // (3.59.2)
tasmai śaśaṃsa praṇipatya nandī śuśrūṣayā śailasutām upetām / (3.60.1)
praveśayāmāsa ca bhartur enāṃ bhrūkṣepamātrānumatapraveśām // (3.60.2)
tasyāḥ sakhībhyāṃ praṇipātapūrvaṃ svahastalūnaḥ śiśirātyayasya / (3.61.1)
vyakīryata tryambakapādamūle puṣpoccayaḥ pallavabhaṅgabhinnaḥ // (3.61.2)
umāpi nīlālakamadhyaśobhi visraṃsayantī navakarṇikāram / (3.62.1)
cakāra karṇacyutapallavena mūrdhnā praṇāmaṃ vṛṣabhadhvajāya // (3.62.2)
ananyabhājaṃ patim āpnuhīti sā tathyam evābhihitā bhavena / (3.63.1)
na hīśvaravyāhṛtayaḥ kadācit puṣyanti loke viparītam artham // (3.63.2)
kāmas tu bāṇāvasaraṃ pratīkṣya pataṅgavad vahnimukhaṃ vivikṣuḥ / (3.64.1)
umāsamakṣaṃ harabaddhalakṣyaḥ śarāsanajyāṃ muhur āmamarśa // (3.64.2)
athopaninye giriśāya gaurī tapasvine tāmrarucā kareṇa / (3.65.1)
viśoṣitāṃ bhānumato mayūkhair mandākinīpuṣkarabījamālām // (3.65.2)
pratigrahītuṃ praṇayipriyatvāt trilocanas tām upacakrame ca / (3.66.1)
saṃmohanaṃ nāma ca puṣpadhanvā dhanuṣy amoghaṃ samadhatta bāṇam // (3.66.2)
haras tu kiṃcit pariluptadhairyaś candrodayārambha ivāmburāśiḥ / (3.67.1)
umāmukhe bimbaphalādharoṣṭhe vyāpārayāmāsa vilocanāni // (3.67.2)
vivṛṇvatī śailasutāpi bhāvam aṅgaiḥ sphuradbālakadambakalpaiḥ / (3.68.1)
sācīkṛtā cārutareṇa tasthau mukhena paryastavilocanena // (3.68.2)
athendriyakṣobham ayugmanetraḥ punar vaśitvād balavan nigṛhya / (3.69.1)
hetuṃ svacetovikṛter didṛkṣur diśām upānteṣu sasarja dṛṣṭim // (3.69.2)
sa dakṣiṇāpāṅganiviṣṭamuṣṭiṃ natāṃsam ākuñcitasavyapādam / (3.70.1)
dadarśa cakrīkṛtacārucāpaṃ prahartum abhyudyatam ātmayonim // (3.70.2)
tapaḥparāmarśavivṛddhamanyor bhrūbhaṅgaduṣprekṣyamukhasya tasya / (3.71.1)
sphurann udarciḥ sahasā tṛtīyād akṣṇaḥ kṛśānuḥ kila niṣpapāta // (3.71.2)
krodhaṃ prabho saṃhara saṃhareti yāvad giraḥ khe marutāṃ caranti / (3.72.1)
tāvat sa vahnir bhavanetrajanmā bhasmāvaśeṣaṃ madanaṃ cakāra // (3.72.2)
tīvrābhiṣaṅgaprabhaveṇa vṛttim mohena saṃstambhayatendriyāṇām / (3.73.1)
ajñātabhartṛvyasanā muhūrtaṃ kṛtopakāreva ratir babhūva // (3.73.2)
tam āśu vighnaṃ tapasas tapasvī vanaspatiṃ vajra ivāvabhajya / (3.74.1)
strīsaṃnikarṣaṃ parihartum icchann antardadhe bhūtapatiḥ sabhūtaḥ // (3.74.2)
śailātmajāpi pitur ucchiraso 'bhilāṣaṃ vyarthaṃ samarthya lalitaṃ vapur ātmanaś ca / (3.75.1)
sakhyoḥ samakṣam iti cādhikajātalajjā śūnyā jagāma bhavanābhimukhī kathaṃcit // (3.75.2)
sapadi mukulitākṣīṃ rudrasaṃrambhabhītyā duhitaram anukampyām adrir ādāya dorbhyām / (3.76.1)
suragaja iva bibhrat padminīṃ dantalagnāṃ pratipathagatir āsīd vegadīrghīkṛtāṅgaḥ // (3.76.2)

atha mohaparāyaṇā satī vivaśā kāmavadhūr vibodhitā / (4.1.1)
vidhinā pratipādayiṣyatā navavaidhavyam asahyavedanam // (4.1.2)
avadhānapare cakāra sā pralayāntonmiṣite vilocane / (4.2.1)
na viveda tayor atṛptayoḥ priyam atyantaviluptadarśanam // (4.2.2)
ayi jīvitanātha jīvasīty abhidhāyotthitayā tayā puraḥ / (4.3.1)
dadṛśe puruṣākṛti kṣitau harakopānalabhasma kevalam // (4.3.2)
atha sā punar eva vihvalā vasudhāliṅganadhūsarastanī / (4.4.1)
vilalāpa vikīrṇamūrdhajā samaduḥkhām iva kurvatī sthalīm // (4.4.2)
upamānam abhūd vilāsināṃ karaṇaṃ yat tava kāntimattayā / (4.5.1)
tad idaṃ gatam īdṛśīṃ daśāṃ na vidīrye kaṭhināḥ khalu striyaḥ // (4.5.2)
kva nu māṃ tvadadhīnajīvitāṃ vinikīrya kṣaṇabhinnasauhṛdaḥ / (4.6.1)
nalinīṃ kṣatasetubandhano jalasaṃghāta ivāsi vidrutaḥ // (4.6.2)
kṛtavān asi vipriyaṃ na me pratikūlaṃ na ca te mayā kṛtam / (4.7.1)
kim akāraṇam eva darśanaṃ vilapantyai rataye na dīyate // (4.7.2)
smarasi smara mekhalāguṇair uta gotraskhaliteṣu bandhanam / (4.8.1)
cyutakeśaradūṣitekṣaṇāny avataṃsotpalatāḍanāni vā // (4.8.2)
hṛdaye vasasīti matpriyaṃ yad avocas tad avaimi kaitavam / (4.9.1)
upacārapadaṃ na ced idaṃ tvam anaṅgaḥ katham akṣatā ratiḥ // (4.9.2)
paralokanavapravāsinaḥ pratipatsye padavīm ahaṃ tava / (4.10.1)
vidhinā jana eṣa vañcitas tvadadhīnaṃ khalu dehināṃ sukham // (4.10.2)
rajanītimirāvaguṇṭhite puramārge ghanaśabdaviklavāḥ / (4.11.1)
vasatiṃ priya kāmināṃ priyās tvad ṛte prāpayituṃ ka īśvaraḥ // (4.11.2)
nayanāny aruṇāni ghūrṇayan vacanāni skhalayan pade pade / (4.12.1)
asati tvayi vāruṇīmadaḥ pramadānām adhunā viḍambanā // (4.12.2)
avagamya kathīkṛtaṃ vapuḥ priyabandhos tava niṣphalodayaḥ / (4.13.1)
bahule 'pi gate niśākaras tanutāṃ duḥkham anaṅga mokṣyati // (4.13.2)
haritāruṇacārubandhanaḥ kalapuṃskokilaśabdasūcitaḥ / (4.14.1)
vada saṃprati kasya bāṇatāṃ navacūtaprasavo gamiṣyati // (4.14.2)
alipaṅktir anekaśas tvayā guṇakṛtye dhanuṣo niyojitā / (4.15.1)
virutaiḥ karuṇasvanair iyaṃ guruśokām anuroditīva mām // (4.15.2)
pratipadya manoharaṃ vapuḥ punar apy ādiśa tāvad utthitaḥ / (4.16.1)
ratidūtipadeṣu kokilāṃ madhurālāpanisargapaṇḍitām // (4.16.2)
śirasā praṇipatya yācitāny upagūḍhāni savepathūni ca / (4.17.1)
suratāni ca tāni te rahaḥ smara saṃsmṛtya na śāntir asti me // (4.17.2)
racitaṃ ratipaṇḍita tvayā svayam aṅgeṣu mamedam ārtavam / (4.18.1)
dhriyate kusumaprasādhanaṃ tava tac cāru vapur na dṛśyate // (4.18.2)
vibudhair asi yasya dāruṇair asamāpte parikarmaṇi smṛtaḥ / (4.19.1)
tam imaṃ kuru dakṣiṇetaraṃ caraṇaṃ nirmitarāgam ehi me // (4.19.2)
aham etya pataṅgavartmanā punar aṅkāśrayiṇī bhavāmi te / (4.20.1)
caturaiḥ surakāminījanaiḥ priya yāvan na vilobhyase divi // (4.20.2)
madanena vinākṛtā ratiḥ kṣaṇamātraṃ kila jīviteti me / (4.21.1)
vacanīyam idaṃ vyavasthitaṃ ramaṇa tvām anuyāmi yady api // (4.21.2)
kriyatāṃ katham antyamaṇḍanaṃ paralokāntaritasya te mayā / (4.22.1)
samam eva gato 'sy atarkitāṃ gatim aṅgena ca jīvitena ca // (4.22.2)
ṛjutāṃ nayataḥ smarāmi te śaram utsaṅganiṣaṇṇadhanvanaḥ / (4.23.1)
madhunā saha sasmitaṃ kathāṃ nayanopāntavilokitaṃ ca yat // (4.23.2)
kva nu te hṛdayaṃgamaḥ sakhā kusumāyojitakārmuko madhuḥ / (4.24.1)
na khalūgraruṣā pinākinā gamitaḥ so 'pi suhṛdgatāṃ gatim // (4.24.2)
atha taiḥ paridevitākṣarair hṛdaye digdhaśarair ivārditaḥ / (4.25.1)
ratim abhyupapattum āturāṃ madhur ātmānam adarśayat puraḥ // (4.25.2)
tam avekṣya ruroda sā bhṛśaṃ stanasaṃbādham uro jaghāna ca / (4.26.1)
svajanasya hi duḥkham agrato vivṛtadvāram ivopajāyate // (4.26.2)
iti cainam uvāca duḥkhitā suhṛdaḥ paśya vasanta kiṃ sthitam / (4.27.1)
yad idaṃ kaṇaśaḥ prakīryate pavanair bhasma kapotakarburam // (4.27.2)
ayi saṃprati dehi darśanaṃ smara paryutsuka eṣa mādhavaḥ / (4.28.1)
dayitāsv anavasthitaṃ nṛṇāṃ na khalu prema calaṃ suhṛjjane // (4.28.2)
amunā nanu pārśvavartinā jagad ājñāṃ sasurāsuraṃ tava / (4.29.1)
bisatantuguṇasya kāritaṃ dhanuṣaḥ pelavapuṣpapatriṇaḥ // (4.29.2)
gata eva na te nivartate sa sakhā dīpa ivānilāhataḥ / (4.30.1)
aham asya daśeva paśya mām aviṣahyavyasanapradūṣitām // (4.30.2)
vidhinā kṛtam ardhavaiśasaṃ nanu mām kāmavadhe vimuñcatā / (4.31.1)
anaghāpi hi saṃśrayadrume gajabhagne patanāya vallarī // (4.31.2)
tad idaṃ kriyatām anantaraṃ bhavatā bandhujanaprayojanam / (4.32.1)
vidhurāṃ jvalanātisarjanān nanu māṃ prāpaya patyur antikam // (4.32.2)
śaśinā saha yāti kaumudī saha meghena taḍit pralīyate / (4.33.1)
pramadāḥ pativartmagā iti pratipannaṃ hi vicetanair api // (4.33.2)
amunaiva kaṣāyitastanī subhagena priyagātrabhasmanā / (4.34.1)
navapallavasaṃstare yathā racayiṣyāmi tanuṃ vibhāvasau // (4.34.2)
kusumāstaraṇe sahāyatāṃ bahuśaḥ saumya gatas tvam āvayoḥ / (4.35.1)
kuru saṃprati tāvad āśu me praṇipātāñjaliyācitaś citām // (4.35.2)
tadanu jvalanaṃ madarpitaṃ tvarayer dakṣiṇavātavījanaiḥ / (4.36.1)
viditaṃ khalu te yathā smaraḥ kṣaṇam apy utsahate na māṃ vinā // (4.36.2)
iti cāpi vidhāya dīyatāṃ salilasyāñjalir eka eva nau / (4.37.1)
avibhajya paratra taṃ mayā sahitaḥ pāsyati te sa bāndhavaḥ // (4.37.2)
paralokavidhau ca mādhava smaram uddiśya vilolapallavāḥ / (4.38.1)
nivapeḥ sahakāramañjarīḥ priyacūtaprasavo hi te sakhā // (4.38.2)
iti devavimuktaye sthitāṃ ratim ākāśabhavā sarasvatī / (4.39.1)
śapharīṃ hradaśoṣaviklavāṃ prathamā vṛṣṭir ivānvakampata // (4.39.2)
kusumāyudhapatni durlabhas tava bhartā na cirād bhaviṣyati / (4.40.1)
śṛṇu yena sa karmaṇā gataḥ śalabhatvaṃ haralocanārciṣi // (4.40.2)
abhilāṣam udīritendriyaḥ svasutāyām akarot prajāpatiḥ / (4.41.1)
atha tena nigṛhya vikriyām abhiśaptaḥ phalam etad anvabhūt // (4.41.2)
pariṇeṣyati pārvatīṃ yadā tapasā tatpravaṇīkṛto haraḥ / (4.42.1)
upalabdhasukhas tadā smaraṃ vapuṣā svena niyojayiṣyati // (4.42.2)
iti cāha sa dharmayācitaḥ smaraśāpāvadhidāṃ sarasvatīm / (4.43.1)
aśaner amṛtasya cobhayor vaśinaś cāmbudharāś ca yonayaḥ // (4.43.2)
tad idaṃ parirakṣa śobhane bhavitavyapriyasaṃgamaṃ vapuḥ / (4.44.1)
ravipītajalā tapātyaye punar oghena hi yujyate nadī // (4.44.2)
itthaṃ rateḥ kimapi bhūtam adṛśyarūpaṃ mandīcakāra maraṇavyavasāyabuddhim / (4.45.1)
tatpratyayāc ca kusumāyudhabandhur enām āśvāsayat sucaritārthapadair vacobhiḥ // (4.45.2)
atha madanavadhūr upaplavāntaṃ vyasanakṛśā paripālayāṃbabhūva / (4.46.1)
śaśina iva divātanasya lekhā kiraṇaparikṣayadhūsarā pradoṣam // (4.46.2)

tathā samakṣaṃ dahatā manobhavaṃ pinākinā bhagnamanorathā satī / (5.1.1)
nininda rūpaṃ hṛdayena pārvatī priyeṣu saubhāgyaphalā hi cārutā // (5.1.2)
iyeṣa sā kartum avandhyarūpatāṃ samādhim āsthāya tapobhir ātmanaḥ / (5.2.1)
avāpyate vā katham anyathā dvayaṃ tathāvidhaṃ prema patiś ca tādṛśaḥ // (5.2.2)
niśamya caināṃ tapase kṛtodyamāṃ sutāṃ girīśapratisaktamānasām / (5.3.1)
uvāca menā parirabhya vakṣasā nivārayantī mahato munivratāt // (5.3.2)
manīṣitāḥ santi gṛhe 'pi devatās tapaḥ kva vatse kva ca tāvakaṃ vapuḥ / (5.4.1)
padaṃ saheta bhramarasya pelavaṃ śirīṣapuṣpaṃ na punaḥ patatriṇaḥ // (5.4.2)
iti dhruvecchām anuśāsatī sutāṃ śaśāka menā na niyantum udyamāt / (5.5.1)
ka īpsitārthasthiraniścayaṃ manaḥ payaś ca nimnābhimukhaṃ pratīpayet // (5.5.2)
kadācid āsannasakhīmukhena sā manorathajñaṃ pitaraṃ manasvinī / (5.6.1)
ayācatāraṇyanivāsam ātmanaḥ phalodayāntāya tapaḥsamādhaye // (5.6.2)
athānurūpābhiniveśatoṣiṇā kṛtābhyanujñā guruṇā garīyasā / (5.7.1)
prajāsu paścāt prathitaṃ tadākhyayā jagāma gaurī śikharaṃ śikhaṇḍimat // (5.7.2)
vimucya sā hāram ahāryaniścayā vilolayaṣṭipraviluptacandanam / (5.8.1)
babandha bālāruṇababhru valkalaṃ payodharotsedhaviśīrṇasaṃhati // (5.8.2)
yathā prasiddhair madhuraṃ śiroruhair jaṭābhir apy evam abhūt tadānanam / (5.9.1)
na ṣaṭpadaśreṇibhir eva paṅkajaṃ saśaivalāsaṅgam api prakāśate // (5.9.2)
pratikṣaṇaṃ sā kṛtaromavikriyāṃ vratāya mauñjīṃ triguṇāṃ babhāra yām / (5.10.1)
akāri tatpūrvanibaddhayā tayā sarāgam asyā rasanāguṇāspadam // (5.10.2)
visṛṣṭarāgād adharān nivartitaḥ stanāṅgarāgāruṇitāc ca kandukāt / (5.11.1)
kuśāṅkurādānaparikṣatāṅguliḥ kṛto 'kṣasūtrapraṇayī tayā karaḥ // (5.11.2)
mahārhaśayyāparivartanacyutaiḥ svakeśapuṣpair api yā sma dūyate / (5.12.1)
aśeta sā bāhulatopadhāyinī niṣeduṣī sthaṇḍila eva kevale // (5.12.2)
punar grahītuṃ niyamasthayā tayā dvaye 'pi nikṣepa ivārpitam dvayam / (5.13.1)
latāsu tanvīṣu vilāsaceṣṭitaṃ viloladṛṣṭaṃ hariṇāṅganāsu ca // (5.13.2)
atandritā sā svayam eva vṛkṣakān ghaṭastanaprasravaṇair vyavardhayat / (5.14.1)
guho 'pi yeṣāṃ prathamāptajanmanāṃ na putravātsalyam apākariṣyati // (5.14.2)
araṇyabījāñjalidānalālitās tathā ca tasyāṃ hariṇā viśaśvasuḥ / (5.15.1)
yathā tadīyair nayanaiḥ kutūhalāt puraḥ sakhīnām amimīta locane // (5.15.2)
kṛtābhiṣekāṃ hutajātavedasaṃ tvaguttarāsaṅgavatīm adhītinīm / (5.16.1)
didṛkṣavas tām ṛṣayo 'bhyupāgaman na dharmavṛddheṣu vayaḥ samīkṣyate // (5.16.2)
virodhisattvojjhitapūrvamatsaraṃ drumair abhīṣṭaprasavārcitātithi / (5.17.1)
navoṭajābhyantarasaṃbhṛtānalaṃ tapovanaṃ tac ca babhūva pāvanam // (5.17.2)
yadā phalaṃ pūrvatapaḥsamādhinā na tāvatā labhyam amaṃsta kāṅkṣitam / (5.18.1)
tadānapekṣya svaśarīramārdavaṃ tapo mahat sā carituṃ pracakrame // (5.18.2)
klamaṃ yayau kandukalīlayāpi yā tayā munīnāṃ caritaṃ vyagāhyata / (5.19.1)
dhruvaṃ vapuḥ kāñcanapadmanirmitaṃ mṛdu prakṛtyā ca sasāram eva ca // (5.19.2)
śucau caturṇāṃ jvalatāṃ havirbhujāṃ śucismitā madhyagatā sumadhyamā / (5.20.1)
vijitya netrapratighātinīṃ prabhām ananyadṛṣṭiḥ savitāram aikṣata // (5.20.2)
tathābhitaptaṃ savitur gabhastibhir mukhaṃ tadīyaṃ kamalaśriyaṃ dadhau / (5.21.1)
apāṅgayoḥ kevalam asya dīrghayoḥ śanaiḥ śanaiḥ śyāmikayā kṛtaṃ padam // (5.21.2)
ayācitopasthitam ambu kevalaṃ rasātmakasyoḍupateś ca raśmayaḥ / (5.22.1)
babhūva tasyāḥ kila pāraṇāvidhir na vṛkṣavṛttivyatiriktasādhanaḥ // (5.22.2)
nikāmataptā vividhena vahninā nabhaścareṇendhanasaṃbhṛtena ca / (5.23.1)
tapātyaye vāribhir ukṣitā navair bhuvā sahoṣmāṇam amuñcad ūrdhvagam // (5.23.2)
sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ / (5.24.1)
valīṣu tasyāḥ skhalitāḥ prapedire cireṇa nābhiṃ prathamodabindavaḥ // (5.24.2)
śilāśayāṃ tām aniketavāsinīṃ nirantarāsv antaravātavṛṣṭiṣu / (5.25.1)
vyalokayann unmiṣitais taḍinmayair mahātapaḥsākṣya iva sthitāḥ kṣapāḥ // (5.25.2)
nināya sātyantahimotkirānilāḥ sahasyarātrīr udavāsatatparā / (5.26.1)
parasparākrandini cakravākayoḥ puro viyukte mithune kṛpāvatī // (5.26.2)
mukhena sā padmasugandhinā niśi pravepamānādharapatraśobhinā / (5.27.1)
tuṣāravṛṣṭikṣatapadmasaṃpadāṃ sarojasaṃdhānam ivākarod apām // (5.27.2)
svayaṃviśīrṇadrumaparṇavṛttitā parā hi kāṣṭhā tapasas tayā punaḥ / (5.28.1)
tad apy apākīrṇam ataḥ priyaṃvadāṃ vadanty aparṇeti ca tāṃ purāvidaḥ // (5.28.2)
mṛṇālikāpelavam evamādibhir vrataiḥ svam aṅgaṃ glapayanty aharniśam / (5.29.1)
tapaḥ śarīraiḥ kaṭhinair upārjitaṃ tapasvināṃ dūram adhaś cakāra sā // (5.29.2)
athājināṣāḍhadharaḥ pragalbhavāg jvalann iva brahmamayena tejasā / (5.30.1)
viveśa kaścij jaṭilas tapovanaṃ śarīrabaddhaḥ prathamāśramo yathā // (5.30.2)
tam ātitheyī bahumānapūrvayā saparyayā pratyudiyāya pārvatī / (5.31.1)
bhavanti sāmye 'pi niviṣṭacetasāṃ vapurviśeṣeṣv atigauravāḥ kriyāḥ // (5.31.2)
vidhiprayuktāṃ parigṛhya satkriyāṃ pariśramaṃ nāma vinīya ca kṣaṇam / (5.32.1)
umāṃ sa paśyann ṛjunaiva cakṣuṣā pracakrame vaktum anujjhitakramaḥ // (5.32.2)
api kriyārthaṃ sulabhaṃ samitkuśaṃ jalāny api snānavidhikṣamāṇi te / (5.33.1)
api svaśaktyā tapasi pravartase śarīram ādyaṃ khalu dharmasādhanam // (5.33.2)
api tvadāvarjitavārisaṃbhṛtaṃ pravālam āsām anubandhi vīrudhām / (5.34.1)
cirojjhitālaktakapāṭalena te tulāṃ yad ārohati dantavāsasā // (5.34.2)
api prasannaṃ hariṇeṣu te manaḥ karasthadarbhapraṇayāpahāriṣu / (5.35.1)
ya utpalākṣi pracalair vilocanais tavākṣisādṛśyam iva prayuñjate // (5.35.2)
yad ucyate pārvati pāpavṛttaye na rūpam ity avyabhicāri tad vacaḥ / (5.36.1)
tathā hi te śīlam udāradarśane tapasvinām apy upadeśatāṃ gatam // (5.36.2)
vikīrṇasaptarṣibaliprahāsibhis tathā na gāṅgaiḥ salilair divaś cyutaiḥ / (5.37.1)
yathā tvadīyaiś caritair anāvilair mahīdharaḥ pāvita eṣa sānvayaḥ // (5.37.2)
anena dharmaḥ saviśeṣam adya me trivargasāraḥ pratibhāti bhāvini / (5.38.1)
tvayā manonirviṣayārthakāmayā yad eka eva pratigṛhya sevyate // (5.38.2)
prayuktasatkāraviśeṣam ātmanā na māṃ paraṃ sampratipattum arhasi / (5.39.1)
yataḥ satāṃ saṃnatagātri saṃgataṃ manīṣibhiḥ sāptapadīnam ucyate // (5.39.2)
ato 'tra kiṃcid bhavatīṃ bahukṣamāṃ dvijātibhāvād upapannacāpalaḥ / (5.40.1)
ayaṃ janaḥ praṣṭumanās tapodhane na ced rahasyaṃ prativaktum arhasi // (5.40.2)
kule prasūtiḥ prathamasya vedhasas trilokasaundaryam ivoditaṃ vapuḥ / (5.41.1)
amṛgyam aiśvaryasukhaṃ navaṃ vayas tapaḥphalaṃ syāt kim ataḥ paraṃ vada // (5.41.2)
bhavaty aniṣṭād api nāma duḥsahān manasvinīnāṃ pratipattir īdṛśī / (5.42.1)
vicāramārgaprahitena cetasā na dṛśyate tac ca kṛśodari tvayi // (5.42.2)
alabhyaśokābhibhaveyam ākṛtir vimānanā subhru kutaḥ pitur gṛhe / (5.43.1)
parābhimarśo na tavāsti kaḥ karaṃ prasārayet pannagaratnasūcaye // (5.43.2)
kim ity apāsyābharaṇāni yauvane dhṛtaṃ tvayā vārddhakaśobhi valkalam / (5.44.1)
vada pradoṣe sphuṭacandratārake vibhāvarī yady aruṇāya kalpate // (5.44.2)
divaṃ yadi prārthayase vṛthā śramaḥ pituḥ pradeśās tava devabhūmayaḥ / (5.45.1)
athopayantāram alaṃ samādhinā na ratnam anviṣyati mṛgyate hi tat // (5.45.2)
niveditaṃ niśvasitena soṣmaṇā manas tu me saṃśayam eva gāhate / (5.46.1)
na dṛśyate prārthayitavya eva te bhaviṣyati prārthitadurlabhaḥ katham // (5.46.2)
aho sthiraḥ ko 'pi tavepsito yuvā cirāya karṇotpalaśūnyatāṃ gate / (5.47.1)
upekṣate yaḥ ślathalambinīr jaṭāḥ kapoladeśe kalamāgrapiṅgalāḥ // (5.47.2)
munivratais tvām atimātrakarśitāṃ divākarāpluṣṭavibhūṣaṇāspadām / (5.48.1)
śaśāṅkalekhām iva paśyato divā sacetasaḥ kasya mano na dūyate // (5.48.2)
avaimi saubhāgyamadena vañcitaṃ tava priyaṃ yaś caturāvalokinaḥ / (5.49.1)
karoti lakṣyaṃ ciram asya cakṣuṣo na vaktram ātmīyam arālapakṣmaṇaḥ // (5.49.2)
kiyac ciraṃ śrāmyasi gauri vidyate mamāpi pūrvāśramasaṃcitaṃ tapaḥ / (5.50.1)
tadardhabhāgena labhasva kāṅkṣitaṃ varaṃ tam icchāmi ca sādhu veditum // (5.50.2)
iti praviśyābhihitā dvijanmanā manogataṃ sā na śaśāka śaṃsitum / (5.51.1)
atho vayasyāṃ paripārśvavartinīṃ vivartitānañjananetram aikṣata // (5.51.2)
sakhī tadīyā tam uvāca varṇinaṃ nibodha sādho tava cet kutūhalam / (5.52.1)
yadartham ambhojam ivoṣṇavāraṇaṃ kṛtaṃ tapaḥsādhanam etayā vapuḥ // (5.52.2)
iyaṃ mahendraprabhṛtīn adhiśriyaś caturdigīśān avamatya māninī / (5.53.1)
arūpahāryaṃ madanasya nigrahāt pinākapāṇiṃ patim āptum icchati // (5.53.2)
asahyahuṃkāranivartitaḥ purā purārim aprāptamukhaḥ śilīmukhaḥ / (5.54.1)
imāṃ hṛdi vyāyatapātam akṣaṇod viśīrṇamūrter api puṣpadhanvanaḥ // (5.54.2)
tadāprabhṛty unmadanā pitur gṛhe lalāṭikācandanadhūsarālakā / (5.55.1)
na jātu bālā labhate sma nirvṛtiṃ tuṣārasaṃghātaśilātaleṣv api // (5.55.2)
upāttavarṇe carite pinākinaḥ sabāṣpakaṇṭhaskhalitaiḥ padair iyam / (5.56.1)
anekaśaḥ kinnararājakanyakā vanāntasaṃgītasakhīr arodayat // (5.56.2)
tribhāgaśeṣāsu niśāsu ca kṣaṇam nimīlya netre sahasā vyabudhyata / (5.57.1)
kva nīlakaṇṭha vrajasīty alakṣyavāg asatyakaṇṭhārpitabāhubandhanā // (5.57.2)
yadā budhaiḥ sarvagatas tvam ucyase na vetsi bhāvastham imaṃ janaṃ katham / (5.58.1)
iti svahastollikhitaś ca mugdhayā rahasy upālabhyata candraśekharaḥ // (5.58.2)
yadā ca tasyādhigame jagatpater apaśyad anyaṃ na vidhiṃ vicinvatī / (5.59.1)
tadā sahāsmābhir anujñayā guror iyaṃ prapannā tapase tapovanam // (5.59.2)
drumeṣu sakhyā kṛtajanmasu svayaṃ phalaṃ tapaḥsākṣiṣu dṛṣṭam eṣv api / (5.60.1)
na ca prarohābhimukho 'pi dṛśyate manoratho 'syāḥ śaśimaulisaṃśrayaḥ // (5.60.2)
na vedmi sa prārthitadurlabhaḥ kadā sakhībhir asrottaram īkṣitām imām / (5.61.1)
tapaḥkṛśām abhyupapatsyate sakhīṃ vṛṣeva sītāṃ tadavagrahakṣatām // (5.61.2)
agūḍhasadbhāvam itīṅgitajñayā nivedito naiṣṭhikasundaras tayā / (5.62.1)
ayīdam evaṃ parihāsa ity umām apṛcchad avyañjitaharṣalakṣaṇaḥ // (5.62.2)
athāgrahaste mukulīkṛtāṅgulau samarpayantī sphaṭikākṣamālikām / (5.63.1)
kathaṃcid adres tanayā mitākṣaraṃ ciravyavasthāpitavāg abhāṣata // (5.63.2)
yathā śrutaṃ vedavidāṃ vara tvayā jano 'yam uccaiḥpadalaṅghanotsukaḥ / (5.64.1)
tapaḥ kiledaṃ tadavāptisādhanaṃ manorathānām agatir na vidyate // (5.64.2)
athāha varṇī vidito maheśvaras tadarthinī tvaṃ punar eva vartase / (5.65.1)
amaṅgalābhyāsaratiṃ vicintya taṃ tavānuvṛttiṃ na ca kartum utsahe // (5.65.2)
avastunirbandhapare kathaṃ nu te karo 'yam āmuktavivāhakautukaḥ / (5.66.1)
kareṇa śaṃbhor valayīkṛtāhinā sahiṣyate tatprathamāvalambanam // (5.66.2)
tvam eva tāvat paricintaya svayaṃ kadācid ete yadi yogam arhataḥ / (5.67.1)
vadhūdukūlaṃ kalahaṃsalakṣaṇaṃ gajājinaṃ śoṇitabinduvarṣi ca // (5.67.2)
catuṣkapuṣpaprakarāvikīrṇayoḥ paro 'pi ko nāma tavānumanyate / (5.68.1)
alaktakāṅkāni padāni pādayor vikīrṇakeśāsu paretabhūmiṣu // (5.68.2)
ayuktarūpaṃ kim ataḥ paraṃ vada trinetravakṣaḥ sulabhaṃ tavāpi yat / (5.69.1)
stanadvaye 'smin haricandanāspade padaṃ citābhasmarajaḥ kariṣyati // (5.69.2)
iyaṃ ca te 'nyā purato viḍambanā yad ūḍhayā vāraṇarājahāryayā / (5.70.1)
vilokya vṛddhokṣam adhiṣṭhitaṃ tvayā mahājanaḥ smeramukho bhaviṣyati // (5.70.2)
dvayaṃ gataṃ saṃprati śocanīyatāṃ samāgamaprārthanayā kapālinaḥ / (5.71.1)
kalā ca sā kāntimatī kalāvatas tvam asya lokasya ca netrakaumudī // (5.71.2)
vapur virūpākṣam alakṣyajanmatā digambaratvena niveditaṃ vasu / (5.72.1)
vareṣu yad bālamṛgākṣi mṛgyate tad asti kiṃ vyastam api trilocane // (5.72.2)
nivartayāsmād asadīpsitān manaḥ kva tadvidhas tvaṃ kva ca puṇyalakṣaṇā / (5.73.1)
apekṣyate sādhujanena vaidikī śmaśānaśūlasya na yūpasatkriyā // (5.73.2)
iti dvijātau pratikūlavādini pravepamānādharalakṣyakopayā / (5.74.1)
vikuñcitabhrūlatam āhite tayā vilocane tiryag upāntalohite // (5.74.2)
uvāca cainaṃ paramārthato haraṃ na vetsi nūnaṃ yata evam āttha mām / (5.75.1)
alokasāmānyam acintyahetukaṃ dviṣanti mandāś caritaṃ mahātmanām // (5.75.2)
vipatpratīkārapareṇa maṅgalaṃ niṣevyate bhūtisamutsukena vā / (5.76.1)
jagaccharaṇyasya nirāśiṣaḥ sataḥ kim ebhir āśopahatātmavṛttibhiḥ // (5.76.2)
akiñcanaḥ san prabhavaḥ sa saṃpadāṃ trilokanāthaḥ pitṛsadmagocaraḥ / (5.77.1)
sa bhīmarūpaḥ śiva ity udīryate na santi yāthārthyavidaḥ pinākinaḥ // (5.77.2)
vibhūṣaṇodbhāsi pinaddhabhogi vā gajājinālambi dukūladhāri vā / (5.78.1)
kapāli vā syād atha venduśekharaṃ na viśvamūrter avadhāryate vapuḥ // (5.78.2)
tadaṅgasaṃsargam avāpya kalpate dhruvaṃ citābhasmarajo viśuddhaye / (5.79.1)
tathā hi nṛtyābhinayakriyācyutaṃ vilipyate maulibhir ambaraukasāṃ // (5.79.2)
asaṃpadas tasya vṛṣeṇa gacchataḥ prabhinnadigvāraṇavāhano vṛṣā / (5.80.1)
karoti pādāv upagamya maulinā vinidramandārarajo'ruṇāṅgulī // (5.80.2)
vivakṣatā doṣam api cyutātmanā tvayaikam īśaṃ prati sādhu bhāṣitam / (5.81.1)
yam āmananty ātmabhuvo 'pi kāraṇaṃ kathaṃ sa lakṣyaprabhavo bhaviṣyati // (5.81.2)
alaṃ vivādena yathā śrutas tvayā tathāvidhas tāvad aśeṣam astu saḥ / (5.82.1)
mamātra bhāvaikarasaṃ manaḥ sthitaṃ na kāmavṛttir vacanīyam īkṣate // (5.82.2)
nivāryatām āli kim apy ayaṃ baṭuḥ punar vivakṣuḥ sphuritottarādharaḥ / (5.83.1)
na kevalaṃ yo mahato 'pabhāṣate śṛṇoti tasmād api yaḥ sa pāpabhāk // (5.83.2)
ito gamiṣyāmy athaveti vādinī cacāla bālā stanabhinnavalkalā / (5.84.1)
svarūpam āsthāya ca tāṃ kṛtasmitaḥ samālalambe vṛṣarājaketanaḥ // (5.84.2)
taṃ vīkṣya vepathumatī sarasāṅgayaṣṭir nikṣepaṇāya padam uddhṛtam udvahantī / (5.85.1)
mārgācalavyatikarākuliteva sindhuḥ śailādhirājatanayā na yayau na tasthau // (5.85.2)
adyaprabhṛty avanatāṅgi tavāsmi dāsaḥ krītas tapobhir iti vādini candramaulau / (5.86.1)
ahnāya sā niyamajaṃ klamam utsasarja kleśaḥ phalena hi punar navatāṃ vidhatte // (5.86.2)

atha viśvātmane gaurī saṃdideśa mithaḥ sakhīm / (6.1.1)
dātā me bhūbhṛtāṃ nāthaḥ pramāṇīkriyatām iti // (6.1.2)
tayā vyāhṛtasaṃdeśā sā babhau nibhṛtā priye / (6.2.1)
cūtayaṣṭir ivābhyāṣye madhau parabhṛtāmukhī // (6.2.2)
sa tatheti pratijñāya visṛjya kathamapyumām / (6.3.1)
ṛṣīñ jyotirmayān sapta sasmāra smaraśāsanaḥ // (6.3.2)
te prabhāmaṇḍalair vyoma dyotayantas tapodhanāḥ / (6.4.1)
sārundhatīkāḥ sapadi prādurāsan puraḥ prabhoḥ // (6.4.2)
āplutās tīramandārakusumotkiravīciṣu / (6.5.1)
ākāśagaṅgāsrotassu diṅnāgamadagandhiṣu // (6.5.2)
muktāyajñopavītāni bibhrato haimavalkalāḥ / (6.6.1)
ratnākṣasūtrāḥ pravrajyāṃ kalpavṛkṣā ivāśritāḥ // (6.6.2)
adhaḥpravartitāśvena samāvarjitaketunā / (6.7.1)
sahasraraśminā śaśvat sapramāṇam udīkṣitāḥ // (6.7.2)
āsaktabāhulatayā sārdham uddhṛtayā bhuvā / (6.8.1)
mahāvarāhadaṃṣṭrāyāṃ viśrāntāḥ pralayāpadi // (6.8.2)
sargaśeṣapraṇayanād viśvayoner anantaram / (6.9.1)
purātanāḥ purāvidbhir dhātāra iti kīrtitāḥ // (6.9.2)
prāktanānāṃ viśuddhānāṃ paripākam upeyuṣām / (6.10.1)
tapasām upabhuñjānāḥ phalāny api tapasvinaḥ // (6.10.2)
teṣāṃ madhyagatā sādhvī patyuḥ pādārpitekṣaṇā / (6.11.1)
sākṣād iva tapaḥsiddhir babhāse bahv arundhatī // (6.11.2)
tām agauravabhedena munīṃś cāpaśyad īśvaraḥ / (6.12.1)
strī pumān ity anāsthaiṣā vṛttaṃ hi mahitaṃ satām // (6.12.2)
taddarśanād abhūcchaṃbhor bhūyān dārārtham ādaraḥ / (6.13.1)
kriyāṇāṃ khalu dharmyāṇāṃ satpatnyo mūlasādhanam // (6.13.2)
dharmeṇāpi padaṃ śarve kārite pārvatīṃ prati / (6.14.1)
pūrvāparādhabhītasya kāmasyocchvāsitaṃ manaḥ // (6.14.2)
atha te munayaḥ sarve mānayitvā jagadgurum / (6.15.1)
idam ūcur anūcānāḥ prītikaṇṭakitatvacaḥ // (6.15.2)
yad brahma samyag āmnātaṃ yad agnau vidhinā hutam / (6.16.1)
yac ca taptaṃ tapas tasya vipakvaṃ phalam adya naḥ // (6.16.2)
yad adhyakṣeṇa jagatāṃ vayam āropitās tvayā / (6.17.1)
manorathasyāviṣayaṃ manoviṣayam ātmanaḥ // (6.17.2)
yasya cetasi vartethāḥ sa tāvat kṛtināṃ varaḥ / (6.18.1)
kiṃ punar brahmayoner yas tava cetasi vartate // (6.18.2)
satyam arkāc ca somāc ca param adhyāsmahe padam / (6.19.1)
adya tūccaistaraṃ tasmāt smaraṇānugrahāt tava // (6.19.2)
tvatsaṃbhāvitam ātmānaṃ bahu manyāmahe vayam / (6.20.1)
prāyaḥ pratyayam ādhatte svaguṇeṣūttamādaraḥ // (6.20.2)
yā naḥ prītir virūpākṣa tvadanudhyānasaṃbhavā / (6.21.1)
sā kim āvedyate tubhyam antarātmāsi dehinām // (6.21.2)
sākṣād dṛṣṭo 'si na punar vidmas tvāṃ vayam añjasā / (6.22.1)
prasīda kathayātmānaṃ na dhiyāṃ pathi vartase // (6.22.2)
kiṃ yena sṛjasi vyaktam uta yena bibharṣi tat / (6.23.1)
atha viśvasya saṃhartā bhāgaḥ katama eṣa te // (6.23.2)
athavā sumahaty eṣā prārthanā deva tiṣṭhatu / (6.24.1)
cintitopasthitāṃs tāvacchādhi naḥ karavāma kim // (6.24.2)
atha mauligatasyendor viśadair daśanāṃśubhiḥ / (6.25.1)
upacinvan prabhāṃ tanvīṃ pratyāha parameśvaraḥ // (6.25.2)
viditaṃ vo yathā svārthā na me kāścit pravṛttayaḥ / (6.26.1)
nanu mūrtibhir aṣṭābhir itthaṃbhūto 'smi sūcitaḥ // (6.26.2)
so 'haṃ tṛṣṇāturair vṛṣṭiṃ vidyutvān iva cātakaiḥ / (6.27.1)
ariviprakṛtair devaiḥ prasūtiṃ prati yācitaḥ // (6.27.2)
ata āhartum icchāmi pārvatīm ātmajanmane / (6.28.1)
utpattaye havirbhoktur yajamāna ivāraṇim // (6.28.2)
tām asmadarthe yuṣmābhir yācitavyo himālayaḥ / (6.29.1)
vikriyāyai na kalpante saṃbandhāḥ sadanuṣṭhitāḥ // (6.29.2)
unnatena sthitimatā dhuram udvahatā bhuvaḥ / (6.30.1)
tena yojitasaṃbandhaṃ vitta mām apy avañcitam // (6.30.2)
evaṃ vācyaḥ sa kanyārtham iti vo nopadiśyate / (6.31.1)
bhavatpraṇītam ācāram āmananti hi sādhavaḥ // (6.31.2)
āryāpy arundhatī tatra vyāpāraṃ kartuṃ arhati / (6.32.1)
prāyeṇaivaṃvidhe kārye puraṃdhrīṇāṃ pragalbhatā // (6.32.2)
tat prayātauṣadhiprasthaṃ siddhaye himavatpuram / (6.33.1)
mahākośīprapāte 'smin saṃgamaḥ punar eva naḥ // (6.33.2)
tasmin saṃyaminām ādye jāte pariṇayonmukhe / (6.34.1)
jahuḥ parigrahavrīḍāṃ prājāpatyās tapasvinaḥ // (6.34.2)
tataḥ paramam ity uktvā pratasthe munimaṇḍalam / (6.35.1)
bhagavān api samprāptaḥ prathamoddiṣṭam āspadam // (6.35.2)
te cākāśam asiśyāmam utpatya paramarṣayaḥ / (6.36.1)
āsedur oṣadhiprasthaṃ manasā samaraṃhasaḥ // (6.36.2)
alakām ativāhyeva vasatiṃ vasusaṃpadām / (6.37.1)
svargābhiṣyandavamanaṃ kṛtvevopaniveśitam // (6.37.2)
gaṅgāsrotaḥparikṣiptavaprāntarjvalitauṣadhi / (6.38.1)
bṛhanmaṇiśilāsālaṃ guptāv api manoharam // (6.38.2)
jitasiṃhabhayā nāgā yatrāśvā bilayonayaḥ / (6.39.1)
yakṣāḥ kiṃpuruṣāḥ paurā yoṣito vanadevatāḥ // (6.39.2)
śikharāsaktameghānāṃ vyajante yatra veśmanām / (6.40.1)
anugarjitasaṃdigdhāḥ karaṇair murajasvanāḥ // (6.40.2)
yatra kalpadrumair eva vilolaviṭapāṃśukaiḥ / (6.41.1)
gṛhayantrapatākāśrīr apaurādaranirmitā // (6.41.2)
yatra sphaṭikaharmyeṣu naktam āpānabhūmiṣu / (6.42.1)
jyotiṣāṃ pratibimbāni prāpnuvanty upahāratām // (6.42.2)
yatrauṣadhiprakāśena naktaṃ darśitasaṃcarāḥ / (6.43.1)
anabhijñās tamisrāṇāṃ durdineṣv abhisārikāḥ // (6.43.2)
yauvanāntaṃ vayo yasmin ātaṅkaḥ kusumāyudhaḥ / (6.44.1)
ratikhedasamutpannā nidrā saṃjñāviparyayaḥ // (6.44.2)
bhrūbhedibhiḥ sakampoṣṭhair lalitāṅgulitarjanaiḥ / (6.45.1)
yatra kopaiḥ kṛtāḥ strīṇām ā prasādārthinaḥ priyāḥ // (6.45.2)
saṃtānakataruchāyāsuptavidyādharādhvagam / (6.46.1)
yasya copavanaṃ bāhyaṃ sugandhir gandhamādanaḥ // (6.46.2)
atha te munayo divyāḥ prekṣya haimavataṃ puram / (6.47.1)
svargābhisaṃdhisukṛtaṃ vañcanām iva menire // (6.47.2)
te sadmani girer vegād unmukhadvāḥsthavīkṣitāḥ / (6.48.1)
avaterur jaṭābhārair likhitānalaniścalaiḥ // (6.48.2)
gaganād avatīrṇā sā yathāvṛddhapurassarā / (6.49.1)
toyāntar bhāskarālīva reje muniparamparā // (6.49.2)
tān arghyān arghyam ādāya dūrāt pratyudyayau giriḥ / (6.50.1)
namayan sāragurubhiḥ pādanyāsair vasundharām // (6.50.2)
dhātutāmrādharaḥ prāṃśur devadārubṛhadbhujaḥ / (6.51.1)
prakṛtyaiva śiloraskaḥ suvyakto himavān iti // (6.51.2)
vidhiprayuktasatkāraiḥ svayaṃ mārgasya darśakaḥ / (6.52.1)
sa tair ākramayāmāsa śuddhāntaṃ śuddhakarmabhiḥ // (6.52.2)
tatra vetrāsanāsīnān kṛtāsanaparigrahaḥ / (6.53.1)
ity uvāceśvarān vācaṃ prāñjaliḥ pṛthivīdharaḥ // (6.53.2)
apameghodayaṃ varṣam adṛṣṭakusumaṃ phalam / (6.54.1)
atarkitopapannaṃ vo darśanaṃ pratibhāti me // (6.54.2)
mūḍhaṃ buddham ivātmānaṃ haimībhūtam ivāyasam / (6.55.1)
bhūmer divam ivārūḍhaṃ manye bhavadanugrahāt // (6.55.2)
adyaprabhṛti bhūtānām adhigamyo 'smi śuddhaye / (6.56.1)
yad adhyāsitam arhadbhis taddhi tīrthaṃ pracakṣate // (6.56.2)
avaimi pūtam ātmānaṃ dvayenaiva dvijottamāḥ / (6.57.1)
mūrdhni gaṅgāprapātena dhautapādāmbhasā ca vaḥ // (6.57.2)
jaṅgamaṃ praiṣyabhāve vaḥ sthāvaraṃ caraṇāṅkitam / (6.58.1)
vibhaktānugrahaṃ manye dvirūpam api me vapuḥ // (6.58.2)
bhavatsaṃbhāvanotthāya paritoṣāya mūrchate / (6.59.1)
api vyāptadigantāni nāṅgāni prabhavanti me // (6.59.2)
na kevalaṃ darīsaṃsthaṃ bhāsvatāṃ darśanena vaḥ / (6.60.1)
antargatam apāstaṃ me rajaso 'pi paraṃ tamaḥ // (6.60.2)
kartavyaṃ vo na paśyāmi syāc cet kiṃ nopapadyate / (6.61.1)
śaṅke matpāvanāyaiva prasthānaṃ bhavatām iha // (6.61.2)
tathāpi tāvat kasmiṃścid ājñāṃ me dātum arhatha / (6.62.1)
viniyogaprasādā hi kiṅkarāḥ prabhaviṣṇuṣu // (6.62.2)
ete vayam amī dārāḥ kanyeyaṃ kulajīvitam / (6.63.1)
brūta yenātra vaḥ kāryam anāsthā bāhyavastuṣu // (6.63.2)
ity ūcivāṃs tam evārthaṃ darīmukhavisarpiṇā / (6.64.1)
dvir iva pratiśabdena vyājahāra himālayaḥ // (6.64.2)
athāṅgirasam agraṇyam udāharaṇavastuṣu / (6.65.1)
ṛṣayaś codayāmāsuḥ pratyuvāca sa bhūdharam // (6.65.2)
upapannam idaṃ sarvam ataḥ param api tvayi / (6.66.1)
manasaḥ śikharāṇāṃ ca sadṛśī te samunnatiḥ // (6.66.2)
sthāne tvāṃ sthāvarātmānaṃ viṣṇum āhus tathā hi te / (6.67.1)
carācarāṇāṃ bhūtānāṃ kukṣir ādhāratāṃ gataḥ // (6.67.2)
gām adhāsyat kathaṃ nāgo mṛṇālamṛdubhiḥ phaṇaiḥ / (6.68.1)
ā rasātalamūlāt tvam avālambiṣyathā na cet // (6.68.2)
acchinnāmalasaṃtānāḥ samudrormyanivāritāḥ / (6.69.1)
punanti lokān puṇyatvāt kīrtayaḥ saritaś ca te // (6.69.2)
yathaiva ślāghyate gaṅgā pādena parameṣṭhinaḥ / (6.70.1)
prabhaveṇa dvitīyena tathaivocchirasā tvayā // (6.70.2)
tiryag ūrdhvam adhastāc ca vyāpako mahimā hareḥ / (6.71.1)
trivikramodyatasyāsīt sa ca svābhāvikas tava // (6.71.2)
yajñabhāgabhujāṃ madhye padam ātasthuṣā tvayā / (6.72.1)
uccair hiraṇmayaṃ śṛṅgaṃ sumeror vitathīkṛtam // (6.72.2)
kāṭhinyaṃ sthāvare kāye bhavatā sarvam arpitam / (6.73.1)
idaṃ tu bhaktinamraṃ te satām ārādhanaṃ vapuḥ // (6.73.2)
tad āgamanakāryaṃ naḥ śṛṇu kāryaṃ tavaiva tat / (6.74.1)
śreyasām upadeśāt tu vayam atrāṃśabhāginaḥ // (6.74.2)
aṇimādiguṇopetam aspṛṣṭapuruṣāntaram / (6.75.1)
śabdam īśvara ity uccaiḥ sārdhacandraṃ bibharti yaḥ // (6.75.2)
kalpitānyonyasāmarthyaiḥ pṛthivyādibhir ātmani / (6.76.1)
yenedaṃ dhriyate viśvaṃ dhuryair yānam ivādhvani // (6.76.2)
yogino yaṃ vicinvanti kṣetrābhyantaravartinam / (6.77.1)
anāvṛttibhayaṃ yasya padam āhur manīṣiṇaḥ // (6.77.2)
sa te duhitaraṃ sākṣāt sākṣī viśvasya karmaṇaḥ / (6.78.1)
vṛṇute varadaḥ śaṃbhur asmatsaṃkrāmitaiḥ padaiḥ // (6.78.2)
tam artham iva bhāratyā sutayā yoktum arhasi / (6.79.1)
aśocyā hi pituḥ kanyā sadbhartre pratipāditā // (6.79.2)
yāvad etāni bhūtāni sthāvarāṇi carāṇi ca / (6.80.1)
mātaraṃ kalpayanty enām īśo hi jagataḥ pitā // (6.80.2)
praṇamya śitikaṇṭhāya vibudhās tadanantaram / (6.81.1)
caraṇau rañjayanty asyāś cūḍāmaṇimarīcibhiḥ // (6.81.2)
umā vadhūr bhavān dātā yācitāra ime vayam / (6.82.1)
varaḥ śaṃbhur alaṃ hy eṣa tvatkulodbhūtaye vidhiḥ // (6.82.2)
astotuḥ stūyamānasya vandyasyānanyavandinaḥ / (6.83.1)
sutāsaṃbandhavidhinā bhava viśvaguror guruḥ // (6.83.2)
evaṃ vādini devarṣau pārśve pitur adhomukhī / (6.84.1)
līlākamalapatrāṇi gaṇayāmāsa pārvatī // (6.84.2)
śailaḥ sampūrṇakāmo 'pi menāmukham udaikṣata / (6.85.1)
prāyeṇa gṛhiṇīnetrāḥ kanyārthe hi kuṭumbinaḥ // (6.85.2)
mene menāpi tat sarvaṃ patyuḥ kāryam abhīpsitam / (6.86.1)
bhavanty avyabhicāriṇyo bhartur iṣṭe pativratāḥ // (6.86.2)
idam atrottaraṃ nyāyyam iti buddhyā vimṛśya saḥ / (6.87.1)
ādade vacasām ante maṅgalālaṃkṛtāṃ sutām // (6.87.2)
ehi viśvātmane vatse bhikṣāsi parikalpitā / (6.88.1)
arthino munayaḥ prāptaṃ gṛhamedhiphalaṃ mayā // (6.88.2)
etāvad uktvā tanayām ṛṣīn āha mahīdharaḥ / (6.89.1)
iyaṃ namati vaḥ sarvāṃs trilocanavadhūr iti // (6.89.2)
īpsitārthakriyodāraṃ te 'bhinandya girer vacaḥ / (6.90.1)
āśīrbhir edhayāmāsuḥ puraḥpākābhir ambikām // (6.90.2)
tāṃ praṇāmādarasrastajāmbūnadavataṃsakām / (6.91.1)
aṅkam āropayāmāsa lajjamānām arundhatī // (6.91.2)
tanmātaraṃ cāśrumukhīṃ duhitṛsnehaviklavām / (6.92.1)
varasyānanyapūrvasya viśokām akarod guṇaiḥ // (6.92.2)
vaivāhikīṃ tithiṃ pṛṣṭās tatkṣaṇaṃ harabandhunā / (6.93.1)
te tryahād ūrdhvam ākhyāya celuś cīraparigrahāḥ // (6.93.2)
te himālayam āmantrya punaḥ prekṣya ca śūlinam / (6.94.1)
siddhaṃ cāsmai nivedyārthaṃ tadvisṛṣṭāḥ kham udyayuḥ // (6.94.2)
paśupatir api tāny ahāni kṛcchrād agamayad adrisutāsamāgamotkaḥ / (6.95.1)
kam aparam avaśaṃ na viprakuryur vibhum api taṃ yad amī spṛśanti bhāvāḥ // (6.95.2)

athauṣadhīnām adhipasya vṛddhau tithau ca jāmitraguṇānvitāyām / (7.1.1)
sametabandhur himavān sutāyā vivāhadīkṣāvidhim anvatiṣṭhat // (7.1.2)
vaivāhikaiḥ kautukasaṃvidhānair gṛhe gṛhe vyagrapuraṃdhrivargam / (7.2.1)
āsīt puraṃ sānumato 'nurāgād antaḥpuraṃ caikakulopameyam // (7.2.2)
saṃtānakākīrṇamahāpathaṃ tac cīnāṃśukaiḥ kalpitaketumālam / (7.3.1)
bhāsā jvalat kāñcanatoraṇānāṃ sthānāntarasvarga ivābabhāse // (7.3.2)
ekaiva satyām api putrapaṅktau cirasya dṛṣṭeva mṛtotthiteva / (7.4.1)
āsannapāṇigrahaṇeti pitror umā viśeṣocchvasitaṃ babhūva // (7.4.2)
aṅkād yayāv aṅkam udīritāśīḥ sā maṇḍanān maṇḍanam anvabhuṅkta / (7.5.1)
saṃbandhibhinno 'pi gireḥ kulasya snehas tadekāyatanaṃ jagāma // (7.5.2)
maitre muhūrte śaśalāñchanena yogaṃ gatāsūttaraphalgunīṣu / (7.6.1)
tasyāḥ śarīre pratikarma cakrur bandhustriyo yāḥ patiputravatyaḥ // (7.6.2)
sā gaurasiddhārthaniveśavadbhir dūrvāpravālaiḥ pratibhinnarāgam / (7.7.1)
nirnābhikauśeyam upāttabāṇam abhyaṅganepathyam alaṃcakāra // (7.7.2)
babhau ca saṃparkam upetya bālā navena dīkṣāvidhisāyakena / (7.8.1)
kareṇa bhānor bahulāvasāne saṃdhukṣyamāṇeva śaśāṅkalekhā // (7.8.2)
tāṃ lodhrakalkena hṛtāṅgatailām āśyānakāleyakṛtāṅgarāgām / (7.9.1)
vāso vasānām abhiṣekayogyaṃ nāryaś catuṣkābhimukhaṃ vyanaiṣuḥ // (7.9.2)
vinyastavaidūryaśilātale 'sminn aviddhamuktāphalabhakticitre / (7.10.1)
āvarjitāṣṭāpadakumbhatoyāḥ satūryam enāṃ snapayāṃbabhūvuḥ // (7.10.2)
sā maṅgalasnānaviśuddhagātrī gṛhītapatyudgamanīyavastrā / (7.11.1)
nirvṛttaparjanyajalābhiṣekā praphullakāśā vasudheva reje // (7.11.2)
tasmāt pradeśāc ca vitānavantaṃ yuktaṃ maṇistambhacatuṣṭayena / (7.12.1)
pativratābhiḥ parigṛhya ninye kﾱptāsanaṃ kautukavedimadhyam // (7.12.2)
tāṃ prāṅmukhīṃ tatra niveśya tanvīṃ kṣaṇaṃ vyalambanta puro niṣaṇṇāḥ / (7.13.1)
bhūtārthaśobhāhriyamāṇanetrāḥ prasādhane saṃnihite 'pi nāryaḥ // (7.13.2)
dhūpoṣmaṇā tyājitam ārdrabhāvaṃ keśāntam antaḥkusumaṃ tadīyam / (7.14.1)
paryākṣipat kācid udārabandhaṃ dūrvāvatā pāṇḍumadhūkadāmnā // (7.14.2)
vinyastaśuklāguru cakrur asyā gorocanāpatravibhaṅgam aṅgam / (7.15.1)
sā cakravākāṅkitasaikatāyās trisrotasaḥ kāntim atītya tasthau // (7.15.2)
lagnadvirephaṃ paribhūya padmaṃ sameghalekhaṃ śaśinaś ca bimbam / (7.16.1)
tadānanaśrīr alakaiḥ prasiddhaiś cicheda sādṛśyakathāprasaṅgam // (7.16.2)
karṇārpito lodhrakaṣāyarūkṣe gorocanākṣepanitāntagaure / (7.17.1)
tasyāḥ kapole parabhāgalābhād babandha cakṣūṃṣi yavaprarohaḥ // (7.17.2)
rekhāvibhaktaś ca vibhaktagātryāḥ kiṃcinmadhūcchiṣṭavimṛṣṭarāgaḥ / (7.18.1)
kāmapy abhikhyāṃ sphuritair apuṣyad āsannalāvaṇyaphalo 'dharoṣṭhaḥ // (7.18.2)
patyuḥ śiraścandrakalām anena spṛśeti sakhyā parihāsapūrvam / (7.19.1)
sā rañjayitvā caraṇau kṛtāśīr mālyena tāṃ nirvacanaṃ jaghāna // (7.19.2)
tasyāḥ sujātotpalapatrakānte prasādhikābhir nayane nirīkṣya / (7.20.1)
na cakṣuṣoḥ kāntiviśeṣabuddhyā kālāñjanaṃ maṅgalam ity upāttam // (7.20.2)
sā sambhavadbhiḥ kusumair lateva jyotirbhir udyadbhir iva triyāmā / (7.21.1)
sarid vihaṅgair iva līyamānair āmucyamānābharaṇā cakāśe // (7.21.2)
ātmānam ālokya ca śobhamānam ādarśabimbe stimitāyatākṣī / (7.22.1)
haropayāne tvaritā babhūva strīṇāṃ priyālokaphalo hi veṣaḥ // (7.22.2)
athāṅgulibhyāṃ haritālam ārdraṃ māṅgalyam ādāya manaḥśilāṃ ca / (7.23.1)
karṇāvasaktāmaladantapatraṃ mātā tadīyaṃ mukham unnamayya // (7.23.2)
umāstanodbhedam anupravṛddho manoratho yaḥ prathamo babhūva / (7.24.1)
tam eva menā duhituḥ kathaṃcid vivāhadīkṣātilakaṃ cakāra // (7.24.2)
babandha cāsrākuladṛṣṭir asyāḥ sthānāntare kalpitasaṃniveśam / (7.25.1)
dhātryaṅgulībhiḥ pratisāryamāṇam ūrṇamayaṃ kautukahastasūtram // (7.25.2)
kṣīrodaveleva saphenapuñjā paryāptacandreva śarattriyāmā / (7.26.1)
navaṃ navakṣaumanivāsinī sā bhūyo babhau darpaṇam ādadhānā // (7.26.2)
tām arcitābhyaḥ kuladevatābhyaḥ kulapratiṣṭhāṃ praṇamayya mātā / (7.27.1)
akārayat kārayitavyadakṣā krameṇa pādagrahaṇaṃ satīnām // (7.27.2)
akhaṇḍitaṃ prema labhasva patyur ity ucyate tābhir umā sma namrā / (7.28.1)
tayā tu tasyārdhaśarīrabhājā paścātkṛtāḥ snigdhajanāśiṣo 'pi // (7.28.2)
icchāvibhūtyor anurūpam adris tasyāḥ kṛtī kṛtyam aśeṣayitvā / (7.29.1)
sabhyaḥ sabhāyāṃ suhṛdāsthitāyāṃ tasthau vṛṣāṅkāgamanapratīkṣaḥ // (7.29.2)
tāvad varasyāpi kuberaśaile tatpūrvapāṇigrahaṇānurūpam / (7.30.1)
prasādhanaṃ mātṛbhir ādṛtābhir nyastaṃ purastāt puraśāsanasya // (7.30.2)
tadgauravān maṅgalamaṇḍanaśrīḥ sā paspṛśe kevalam īśvareṇa / (7.31.1)
sva eva veṣaḥ pariṇetur iṣṭaṃ bhāvāntaraṃ tasya vibhoḥ prapede // (7.31.2)
babhūva bhasmaiva sitāṅgarāgaḥ kapālam evāmalaśekharaśrīḥ / (7.32.1)
upāntabhāgeṣu ca rocanāṅko gajājinasyaiva dukūlabhāvaḥ // (7.32.2)
śaṅkhāntaradyoti vilocanaṃ yad antarniviṣṭāmalapiṅgatāram / (7.33.1)
sānnidhyapakṣe haritālamayyās tad eva jātaṃ tilakakriyāyāḥ // (7.33.2)
yathāpradeśaṃ bhujageśvarāṇāṃ kariṣyatām ābharaṇāntaratvam / (7.34.1)
śarīramātraṃ vikṛtiṃ prapede tathaiva tasthuḥ phaṇaratnaśobhāḥ // (7.34.2)
divāpi niṣṭhyūtamarīcibhāsā bālyād anāviṣkṛtalāñchanena / (7.35.1)
candreṇa nityaṃ pratibhinnamauleś cūḍāmaṇeḥ kiṃ grahaṇaṃ harasya // (7.35.2)
ity adbhutaikaprabhavaḥ prabhāvāt prasiddhanepathyavidher vidhātā / (7.36.1)
ātmānam āsannagaṇopanīte khaḍge niṣaktapratimaṃ dadarśa // (7.36.2)
sa gopatiṃ nandibhujāvalambī śārdūlacarmāntaritorupṛṣṭham / (7.37.1)
tadbhaktisaṃkṣiptabṛhatpramāṇam āruhya kailāsam iva pratasthe // (7.37.2)
taṃ mātaro devam anuvrajantyaḥ svavāhanakṣobhacalāvataṃsāḥ / (7.38.1)
mukhaiḥ prabhāmaṇḍalareṇugauraiḥ padmākaraṃ cakrur ivāntarīkṣam // (7.38.2)
tāsāṃ ca paścāt kanakaprabhāṇāṃ kālī kapālābharaṇā cakāśe / (7.39.1)
balākinī nīlapayodarājī dūraṃ puraḥkṣiptaśatahradeva // (7.39.2)
tato gaṇaiḥ śūlabhṛtaḥ purogair udīrito maṅgalatūryaghoṣaḥ / (7.40.1)
vimānaśṛṅgāṇy avagāhamānaḥ śaśaṃsa sevāvasaraṃ surebhyaḥ // (7.40.2)
upādade tasya sahasraraśmis tvaṣṭrā navaṃ nirmitam ātapatram / (7.41.1)
sa taddukūlād avidūramaulir babhau patadgaṅga ivottamāṅge // (7.41.2)
mūrte ca gaṅgāyamune tadānīṃ sacāmare devam aseviṣātām / (7.42.1)
samudragārūpaviparyaye 'pi sahaṃsapāte iva lakṣyamāṇe // (7.42.2)
tam anvagacchat prathamo vidhātā śrīvatsalakṣmā puruṣaś ca sākṣāt / (7.43.1)
jayeti vācā mahimānam asya saṃvardhayantyā haviṣeva vahnim // (7.43.2)
ekaiva mūrtir bibhide tridhā sā sāmānyam eṣāṃ prathamāvaratvam / (7.44.1)
viṣṇor haras tasya hariḥ kadācid vedhās tayos tāv api dhātur ādyau // (7.44.2)
taṃ lokapālāḥ puruhūtamukhyāḥ śrīlakṣaṇotsargavinītaveṣāḥ / (7.45.1)
dṛṣṭipradāne kṛtanandisaṃjñās taddarśitāḥ prāñjalayaḥ praṇemuḥ // (7.45.2)
kampena mūrdhnaḥ śatapatrayoniṃ vācā hariṃ vṛtrahaṇaṃ smitena / (7.46.1)
ālokamātreṇa surān aśeṣān saṃbhāvayāmāsa yathāpradhānam // (7.46.2)
tasmai jayāśīḥ sasṛje purastāt saptarṣibhis tān smitapūrvam āha / (7.47.1)
vivāhayajñe vitate 'tra yūyam adhvaryavaḥ pūrvavṛtā mayeti // (7.47.2)
viśvāvasuprāgraharaiḥ pravīṇaiḥ saṃgīyamānatripurāvadānaḥ / (7.48.1)
adhvānam adhvāntavikāralaṅghyas tatāra tārādhipakhaṇḍadhārī // (7.48.2)
khe khelagāmī tam uvāha vāhaḥ saśabdacāmīkarakiṅkiṇīkaḥ / (7.49.1)
taṭābhighātād iva lagnapaṅke dhunvan muhuḥ protaghane viṣāṇe // (7.49.2)
sa prāpad aprāptaparābhiyogaṃ nagendraguptaṃ nagaraṃ muhūrtāt / (7.50.1)
puro vilagnair haradṛṣṭipātaiḥ suvarṇasūtrair iva kṛṣyamāṇaḥ // (7.50.2)
tasyopakaṇṭhe ghananīlakaṇṭhaḥ kutūhalād unmukhapauradṛṣṭaḥ / (7.51.1)
svabāṇacihnād avatīrya mārgād āsannabhūpṛṣṭham iyāya devaḥ // (7.51.2)
tam ṛddhimadbandhujanādhirūḍhair vṛndair gajānāṃ giricakravartī / (7.52.1)
pratyujjagāmāgamanapratītaḥ praphullavṛkṣaiḥ kaṭakair iva svaiḥ // (7.52.2)
vargāv ubhau devamahīdharāṇāṃ dvāre purasyodghaṭitāpidhāne / (7.53.1)
samīyatur dūravisarpighoṣau bhinnaikasetū payasām ivaughau // (7.53.2)
hrīmān abhūd bhūmidharo hareṇa trailokyavandyena kṛtapraṇāmaḥ / (7.54.1)
pūrvaṃ mahimnā sa hi tasya dūram āvarjitaṃ nātmaśiro viveda // (7.54.2)
sa prītiyogād vikasanmukhaśrīr jāmātur agresaratām upetya / (7.55.1)
prāveśayan mandiram ṛddham enam ā gulphakīrṇāpaṇamārgapuṣpam // (7.55.2)
tasmin muhūrte purasundarīṇām īśānasaṃdarśanalālasānām / (7.56.1)
prāsādamālāsu babhūvur itthaṃ tyaktānyakāryāṇi viceṣṭitāni // (7.56.2)
ālokamārgaṃ sahasā vrajantyā kayācid udveṣṭanavāntamālyaḥ / (7.57.1)
bandhuṃ na saṃbhāvita eva tāvat kareṇa ruddho 'pi na keśapāśaḥ // (7.57.2)
prasādhikālambitam agrapādam ākṣipya kācid dravarāgam eva / (7.58.1)
utsṛṣṭalīlāgatir ā gavākṣād alaktakāṅkāṃ padavīṃ tatāna // (7.58.2)
vilocanaṃ dakṣiṇam añjanena saṃbhāvya tadvañcitavāmanetrā / (7.59.1)
tathaiva vātāyanasaṃnikarṣaṃ yayau śalākām aparā vahantī // (7.59.2)
jālāntarapreṣitadṛṣṭir anyā prasthānabhinnāṃ na babandha nīvīm / (7.60.1)
nābhipraviṣṭābharaṇaprabheṇa hastena tasthāv avalambya vāsaḥ // (7.60.2)
ardhācitā satvaram utthitāyāḥ pade pade durnimite galantī / (7.61.1)
kasyāścid āsīd raśanā tadānīm aṅguṣṭhamūlārpitasūtraśeṣā // (7.61.2)
tāsāṃ mukhair āsavagandhagarbhair vyāptāntarāḥ sāndrakutūhalānām / (7.62.1)
vilolanetrabhramarair gavākṣāḥ sahasrapatrābharaṇā ivāsan // (7.62.2)
tāvat patākākulam indumaulir uttoraṇaṃ rājapathaṃ prapede / (7.63.1)
prāsādaśṛṅgāṇi divāpi kurvañ jyotsnābhiṣekadviguṇadyutīni // (7.63.2)
tam ekadṛśyaṃ nayanaiḥ pibantyo nāryo na jagmur viṣayāntarāṇi / (7.64.1)
tathā hi śeṣendriyavṛttir āsāṃ sarvātmanā cakṣur iva praviṣṭā // (7.64.2)
sthāne tapo duścaram etadartham aparṇayā pelavayāpi taptam / (7.65.1)
yā dāsyam apy asya labheta nārī sā syāt kṛtārthā kimutāṅkaśayyām // (7.65.2)
paraspareṇa spṛhaṇīyaśobhaṃ na ced idaṃ dvandvam ayojayiṣyat / (7.66.1)
asmin dvaye rūpavidhānayatnaḥ patyuḥ prajānāṃ viphalo 'bhaviṣyat // (7.66.2)
na nūnam ārūḍharuṣā śarīram anena dagdhaṃ kusumāyudhasya / (7.67.1)
vrīḍād amuṃ devam udīkṣya manye saṃnyastadehaḥ svayam eva kāmaḥ // (7.67.2)
anena saṃbandham upetya diṣṭyā manorathaprārthitam īśvareṇa / (7.68.1)
mūrdhānam āli kṣitidhāraṇoccam uccaistarāṃ vakṣyati śailarājaḥ // (7.68.2)
ity oṣadhiprasthavilāsinīnāṃ śṛṇvan kathāḥ śrotrasukhās trinetraḥ / (7.69.1)
keyūracūrṇīkṛtalājamuṣṭiṃ himālayasyālayam āsasāda // (7.69.2)
tatrāvatīryācyutadattahastaḥ śaradghanād dīdhitimān ivokṣṇaḥ / (7.70.1)
krāntāni pūrvaṃ kamalāsanena kakṣyāntarāṇy adripater viveśa // (7.70.2)
tam anvag indrapramukhāś ca devāḥ saptarṣipūrvāḥ paramarṣayaś ca / (7.71.1)
gaṇāś ca giryālayam abhyagacchan praśastam ārambham ivottamārthāḥ // (7.71.2)
tatreśvaro viṣṭarabhāg yathāvat saratnam arghyaṃ madhumac ca gavyam / (7.72.1)
nave dukūle ca nagopanītaṃ pratyagrahīt sarvam amantravarjam // (7.72.2)
dukūlavāsāḥ sa vadhūsamīpaṃ ninye vinītair avarodharakṣaiḥ / (7.73.1)
velāsamīpaṃ sphuṭaphenarājir navair udanvān iva candrapādaiḥ // (7.73.2)
tayā pravṛddhānanacandrakāntyā praphullacakṣuḥkumudaḥ kumāryā / (7.74.1)
prasannacetaḥsalilaḥ śivo 'bhūt saṃsṛjyamānaḥ śaradeva lokaḥ // (7.74.2)
tayoḥ samāpattiṣu kātarāṇi kiṃcidvyavasthāpitasaṃhṛtāni / (7.75.1)
hrīyantraṇāṃ tatkṣaṇam anvabhūvann anyonyalolāni vilocanāni // (7.75.2)
tasyāḥ karaṃ śailagurūpanītaṃ jagrāha tāmrāṅgulim aṣṭamūrtiḥ / (7.76.1)
umātanau gūḍhatanoḥ smarasya tacchaṅkinaḥ pūrvam iva praroham // (7.76.2)
romodgamaḥ prādurabhūd umāyāḥ svinnāṅguliḥ puṅgavaketur āsīt / (7.77.1)
vṛttis tayoḥ pāṇisamāgamena samaṃ vibhakteva manobhavasya // (7.77.2)
prayuktapāṇigrahaṇaṃ yad anyad vadhūvaraṃ puṣyati kāntim agryām / (7.78.1)
sānnidhyayogād anayos tadānīṃ kiṃ kathyate śrīr ubhayasya tasya // (7.78.2)
pradakṣiṇaprakramaṇāt kṛśānor udarciṣas tan mithunaṃ cakāśe / (7.79.1)
meror upānteṣv iva vartamānam anyonyasaṃsaktam ahastriyāmam // (7.79.2)
tau dampatī triḥ pariṇīya vahnim karāgrasaṃsparśanimīlitākṣīm / (7.80.1)
tāṃ kārayāmāsa vadhūṃ purodhās tasmin samiddhārciṣi lājamokṣam // (7.80.2)
sā lājadhūmāñjalim iṣṭagandhaṃ gurūpadeśād vadanaṃ nināya / (7.81.1)
kapolasaṃsarpiśikhaḥ sa tasyā muhūrtakarṇotpalatāṃ prapede // (7.81.2)
tad īṣadārdrāruṇagaṇḍalekham ucchvāsikālāñjanarāgam akṣṇoḥ / (7.82.1)
vadhūmukhaṃ klāntayavāvataṃsam ācāradhūmagrahaṇād babhūva // (7.82.2)
vadhūṃ dvijaḥ prāha tavaiṣa vatse vahnir vivāhaṃ prati pūrvasākṣī / (7.83.1)
śivena bhartrā saha dharmacaryā kāryā tvayā muktavicārayeti // (7.83.2)
ālocanāntaṃ śravaṇe vitatya pītaṃ guros tadvacanaṃ bhavānyā / (7.84.1)
nidāghakālolbaṇatāpayeva māhendram ambhaḥ prathamaṃ pṛthivyā // (7.84.2)
dhruveṇa bhartrā dhruvadarśanāya prayujyamānā priyadarśanena / (7.85.1)
sā dṛṣṭa ity ānanam unnamayya hrīsannakaṇṭhī kathamapy uvāca // (7.85.2)
itthaṃ vidhijñena purohitena prayuktapāṇigrahaṇopacārau / (7.86.1)
praṇematus tau pitarau prajānāṃ padmāsanasthāya pitāmahāya // (7.86.2)
vadhūr vidhātrā pratinandyate sma kalyāṇi vīraprasavā bhaveti / (7.87.1)
vācaspatiḥ sann api so 'ṣṭamūrttāv āśāsya cintāstimito babhūva // (7.87.2)
kﾱptopacārāṃ caturasravedīṃ tāv etya paścāt kanakāsanasthau / (7.88.1)
jāyāpatī laukikam eṣitavyam ārdrākṣatāropaṇam anvabhūtām // (7.88.2)
patrāntalagnair jalabindujālair ākṛṣṭamuktāphalajālaśobham / (7.89.1)
tayor upary āyatanāladaṇḍam ādhatta lakṣmīḥ kamalātapatram // (7.89.2)
dvidhā prayuktena ca vāṅmayena sarasvatī tan mithunaṃ nunāva / (7.90.1)
saṃskārapūtena varaṃ vareṇyaṃ vadhūṃ sukhagrāhyanibandhanena // (7.90.2)
tau sandhiṣu vyañjitavṛttibhedaṃ rasāntareṣu pratibaddharāgam / (7.91.1)
apaśyatām apsarasāṃ muhūrtaṃ prayogam ādyaṃ lalitāṅgahāram // (7.91.2)
devās tadante haram ūḍhabhāryaṃ kirīṭabaddhāñjalayo nipatya / (7.92.1)
śāpāvasāne pratipannamūrter yayācire pañcaśarasya sevām // (7.92.2)
tasyānumene bhagavān vimanyur vyāpāram ātmany api sāyakānām / (7.93.1)
kāle prayuktā khalu kāryavidbhir vijñāpanā bhartṛṣu siddhim eti // (7.93.2)
atha vibudhagaṇāṃs tān indumaulir visṛjya kṣitidharapatikanyām ādadānaḥ kareṇa / (7.94.1)
kanakakalaśarakṣābhaktiśobhāsanāthaṃ kṣitiviracitaśayyaṃ kautukāgāram āgāt // (7.94.2)
navapariṇayalajjābhūṣaṇāṃ tatra gaurīṃ vadanam apaharantīṃ tatkṛtotkṣepam īśaḥ / (7.95.1)
api śayanasakhībhyo dattavācaṃ kathaṃcit pramathamukhavikārair hāsayāmāsa gūḍham // (7.95.2)

pāṇipīḍanavidher anantaraṃ śailarājaduhitur haraṃ prati / (8.1.1)
bhāvasādhvasaparigrahād abhūt kāmadohadamanoharaṃ vapuḥ // (8.1.2)
vyāhṛtā prativaco na saṃdadhe gantum aicchad avalambitāṃśukā / (8.2.1)
sevate sma śayanaṃ parāṅmukhī sā tathāpi rataye pinākinaḥ // (8.2.2)
kaitavena śayite kutūhalāt pārvatī pratimukhaṃ nipātitam / (8.3.1)
cakṣur unmiṣati sasmitaṃ priye vidyudāhatam iva nyamīlayat // (8.3.2)
nābhideśanihitaḥ sakampayā śaṅkarasya rurudhe tayā karaḥ / (8.4.1)
taddukūlam atha cābhavat svayaṃ dūram ucchvasitanīvibandhanam // (8.4.2)
evam āli nigṛhītasādhvasaṃ śaṅkaro rahasi sevyatām iti / (8.5.1)
sā sakhībhir upadiṣṭam ākulā nāsmarat pramukhavartini priye // (8.5.2)
apy avastuni kathāpravṛttaye praśnatatparam anaṅgaśāsanam / (8.6.1)
vīkṣitena parigṛhya pārvatī mūrdhakampamayam uttaraṃ dadau // (8.6.2)
śūlinaḥ karataladvayena sā saṃnirudhya nayane hṛtāṃśukā / (8.7.1)
tasya paśyati lalāṭalocane moghayatnavidhurā rahasy abhūt // (8.7.2)
cumbaneṣv adharadānavarjitaṃ sannahastam adayopagūhane / (8.8.1)
kliṣṭamanmatham api priyaṃ prabhor durlabhapratikṛtaṃ vadhūratam // (8.8.2)
yan mukhagrahaṇam akṣatādharaṃ dattam avraṇapadaṃ nakhaṃ ca yat / (8.9.1)
yad rataṃ ca sadayaṃ priyasya tat pārvatī viṣahate sma netarat // (8.9.2)
rātrivṛttam anuyoktum udyataṃ sā vibhātasamaye sakhījanam / (8.10.1)
nākarod apakutūhalaṃ hriyā śaṃsituṃ ca hṛdayena tatvare // (8.10.2)
darpaṇe ca paribhogadarśinī pṛṣṭhataḥ praṇayino niṣeduṣaḥ / (8.11.1)
prekṣya bimbam anu bimbam ātmanaḥ kāni kāni na cakāra lajjayā // (8.11.2)
nīlakaṇṭhaparibhuktayauvanāṃ tāṃ vilokya jananī samāśvasat / (8.12.1)
bhartṛvallabhatayā hi mānasīṃ mātur asyati śucaṃ vadhūjanaḥ // (8.12.2)
vāsarāṇi katicit kathañcana sthāṇunā ratam akāri cānayā / (8.13.1)
jñātamanmatharasā śanaiḥ śanaiḥ sā mumoca ratiduḥkhaśīlatām // (8.13.2)
sasvaje priyam uronipīḍitā prārthitaṃ mukham anena nāharat / (8.14.1)
mekhalāpaṇayalolatāṃ gataṃ hastam asya śithilaṃ rurodha sā // (8.14.2)
bhāvasūcitam adṛṣṭavipriyaṃ cāṭumat kṣaṇaviyogakātaram / (8.15.1)
kaiścid eva divasais tadā tayoḥ prema rūḍham itaretarāśrayam // (8.15.2)
taṃ yathātmasadṛśaṃ varaṃ vadhūr anvarajyata varas tathaiva tām / (8.16.1)
sāgarād anapagā hi jāhnavī so 'pi tanmukharasaikanirvṛtiḥ // (8.16.2)
śiṣyatāṃ nidhuvanopadeśinaḥ śaṅkarasya rahasi prapannayā / (8.17.1)
śikṣitaṃ yuvatinaipuṇaṃ tayā yat tad eva gurudakṣiṇīkṛtam // (8.17.2)
daṣṭamuktam adharoṣṭham āmbikā vedanāvidhutahastapallavā / (8.18.1)
śītalena niravāpayat kṣaṇaṃ maulicandraśakalena śūlinaḥ // (8.18.2)
cumbanādalakacūrṇadūṣitaṃ śaṅkaro 'pi nayanaṃ lalāṭajam / (8.19.1)
ucchvasatkamalagandhaye dadau pārvatīvadanagandhavāhine // (8.19.2)
evam indriyasukhasya vartmanaḥ sevanād anugṛhītamanmathaḥ / (8.20.1)
śailarājabhavane sahomayā māsamātram avasad vṛṣadhvajaḥ // (8.20.2)
so 'numānya himavantam ātmabhūr ātmajāvirahaduḥkhakheditam / (8.21.1)
tatra tatra vijahāra saṃpatann aprameyagatinā kakudmatā // (8.21.2)
merum etya marudāśugokṣakaḥ pārvatīstanapuraskṛtān kṛtī / (8.22.1)
hemapallavavibhaṅgasaṃstarān anvabhūt suratamardanakṣamān // (8.22.2)
padmanābhacaraṇāṅkitāśmasu prāptavatsv amṛtavipruṣo navāḥ / (8.23.1)
mandarasya kaṭakeṣu cāvasat pārvatīvadanapadmaṣaṭpadaḥ // (8.23.2)
vāraṇadhvanitabhītayā tayā kaṇṭhasaktaghanabāhubandhanaḥ / (8.24.1)
ekapiṅgalagirau jagadgurur nirviveśa viśadāḥ śaśiprabhāḥ // (8.24.2)
tasya jātu malayasthalīrate dhūtacandanalataḥ priyāklamam / (8.25.1)
ācacāma salavaṅgakesaraś cāṭukāra iva dakṣiṇānilaḥ // (8.25.2)
hematāmarasatāḍitapriyā tatkarāmbuvinimīlitekṣaṇā / (8.26.1)
khe vyagāhata taraṅgiṇīm umā mīnapaṅktipunaruktamekhalā // (8.26.2)
tāṃ pulomatanayālakocitaiḥ pārijātakusumaiḥ prasādhayan / (8.27.1)
nandane ciram ayugmalocanaḥ saspṛhaṃ suravadhūbhir īkṣitaḥ // (8.27.2)
ity abhaumam anubhūya śaṅkaraḥ pārthivaṃ ca dayitāsakhaḥ sukham / (8.28.1)
lohitāyati kadācid ātape gandhamādanagiriṃ vyagāhata // (8.28.2)
tatra kāñcanaśilātalāśrayo netragamyam avalokya bhāskaram / (8.29.1)
dakṣiṇetarabhujavyapāśrayāṃ vyājahāra sahadharmacāriṇīm // (8.29.2)
padmakāntim aruṇatribhāgayoḥ saṃkramayya tava netrayor iva / (8.30.1)
saṃkṣaye jagad iva prajeśvaraḥ saṃharaty ahar asāv aharpatiḥ // (8.30.2)
sīkaravyatikaraṃ marīcibhir dūrayaty avanate vivasvati / (8.31.1)
indracāpapariveṣaśūnyatāṃ nirjharās tava pitur vrajanty amī // (8.31.2)
daṣṭatāmarasakesarasrajoḥ krandator viparivṛttakaṇṭhayoḥ / (8.32.1)
nighnayoḥ sarasi cakravākayor alpam antaram analpatāṃ gatam // (8.32.2)
sthānam āhnikam apāsya dantinaḥ sallakīviṭapabhaṅgavāsitam / (8.33.1)
ā vibhātacaraṇāya gṛhṇāte vāri vāriruhabaddhaṣaṭpadam // (8.33.2)
paśya paścimadigantalambinā nirmitaṃ mitakathe vivasvatā / (8.34.1)
dīrghayā pratimayā saro 'mbhasāṃ tāpanīyam iva setubandhanam // (8.34.2)
uttaranti vinikīrya palvalaṃ gāḍhapaṅktam ativāhitātapāḥ / (8.35.1)
daṃṣṭriṇo vanavarāhayūthapā daṣṭabhaṅgurabisāṅkurā iva // (8.35.2)
eṣa vṛkṣaśikhare kṛtāspado jātarūparasagauramaṇḍalaḥ / (8.36.1)
hīyamānam ahar atyayātapaṃ pīvaroru pibatīva barhiṇaḥ // (8.36.2)
pūrvabhāgatimirapravṛttibhir vyaktapaṅkam iva jātam ekataḥ / (8.37.1)
khaṃ hṛtātapajalaṃ vivasvatā bhāti kiṃcid iva śeṣavat saraḥ // (8.37.2)
āviśadbhir uṭajāṅgaṇaṃ mṛgair mūlasekasarasaiś ca vṛkṣakaiḥ / (8.38.1)
āśramāḥ praviśadagnidhenavo bibhrati śriyam udīritāgnayaḥ // (8.38.2)
baddhakośam api tiṣṭhati kṣaṇaṃ sāvaśeṣavivaraṃ kuśeśayam / (8.39.1)
ṣaṭpadāya vasatiṃ grahīṣyate prītipūrvam iva dātum antaram // (8.39.2)
dūramagraparimeyaraśminā vāruṇī dig aruṇena bhānunā / (8.40.1)
bhāti kesaravateva maṇḍitā bandhujīvatilakena kanyakā // (8.40.2)
sāmabhiḥ sahacarāḥ sahasraśaḥ syandanāśvahṛdayaṅgamasvaraiḥ / (8.41.1)
bhānum agniparikīrṇatejasaṃ saṃstuvanti kiraṇoṣmapāyinaḥ // (8.41.2)
so 'yam ānataśirodharair hayaiḥ karṇacāmaravighaṭṭitekṣaṇaiḥ / (8.42.1)
astam eti yugabhugnakesaraiḥ saṃnidhāya divasaṃ mahodadhau // (8.42.2)
khaṃ prasuptam iva saṃsthite ravau tejaso mahata īdṛśī gatiḥ / (8.43.1)
tat prakāśayati yāvad udgataṃ mīlanāya khalu tāvataś cyutam // (8.43.2)
saṃdhyayāpy anugataṃ raver vapur vandyam astaśikhare samarpitam / (8.44.1)
yena pūrvam udaye puraskṛtā nānuyāsyati kathaṃ tam āpadi // (8.44.2)
raktapītakapiśāḥ payomucāṃ koṭayaḥ kuṭilakeśi bhānty amūḥ / (8.45.1)
drakṣyasi tvam iti saṃdhyayānayā vartikābhir iva sādhumaṇḍitāḥ // (8.45.2)
siṃhakesarasaṭāsu bhūbhṛtāṃ pallavaprasaviṣu drumeṣu ca / (8.46.1)
paśya dhātuśikhareṣu bhānunā saṃvibhaktam iva sāṃdhyam ātapam // (8.46.2)
adrirājatanaye tapasvinaḥ pāvanāmbuvihitāñjalikriyāḥ / (8.47.1)
brahma gūḍham abhisaṃdhyam ādṛtāḥ śuddhaye vidhivido gṛṇanty amī // (8.47.2)
tan muhūrttam anumantum arhasi prastutāya niyamāya mām api / (8.48.1)
tvāṃ vinodanipuṇaḥ sakhījano valguvādini vinodayiṣyati // (8.48.2)
nirvibhujya daśanacchadaṃ tato vāci bhartur avadhīraṇāparā / (8.49.1)
śailarājatanayā samīpagām ālalāpa vijayām ahetukam // (8.49.2)
īśvaro 'pi divasātyayocitaṃ mantrapūrvam anutasthivān vidhim / (8.50.1)
pārvatīm avacanām asūyayā pratyupetya punar āha sasmitam // (8.50.2)
muñca kopam animittakopane saṃdhyayā praṇamito 'smi nānyayā / (8.51.1)
kiṃ na vetsi sahadharmacāriṇaṃ cakravākasamavṛttim ātmanaḥ // (8.51.2)
nirmiteṣu pitṛṣu svayaṃbhuvā yā tanuḥ sutanu pūrvam ujjhitā / (8.52.1)
seyam astam udayaṃ ca sevate tena mānini mamātra gauravam // (8.52.2)
tām imāṃ timiravṛddhipīḍitāṃ śailarājatanaye 'dhunā sthitām / (8.53.1)
ekatas taṭatamālamālinīṃ paśya dhāturasanimnagām iva // (8.53.2)
sāndhyam astamitaśeṣam ātapaṃ raktalekham aparā bibharti dik / (8.54.1)
sāṃparāyavasudhā saśoṇitaṃ maṇḍalāgram iva tiryagujjhitam // (8.54.2)
yāminīdivasasandhisambhave tejasi vyavahite sumeruṇā / (8.55.1)
etad andhatamasaṃ niraṅkuśaṃ dikṣu dīrghanayane vijṛmbhate // (8.55.2)
nordhvam īkṣaṇagatir na cāpy adho nābhito na purato na pṛṣṭhataḥ / (8.56.1)
loka eṣa timiraughaveṣṭito garbhavāsa iva vartate niśi // (8.56.2)
śuddham āvilam avasthitaṃ calaṃ vakram ārjavaguṇānvitaṃ ca yat / (8.57.1)
sarvam eva tamasā samīkṛtaṃ dhiṅ mahattvam asatāṃ hṛtāntaram // (8.57.2)
nūnam unnamati yajvanāṃ patiḥ śārvarasya tamaso niṣiddhaye / (8.58.1)
puṇḍarīkamukhi pūrvadiṅmukhaṃ kaitakair iva rajobhir āvṛtam // (8.58.2)
mandarāntaritamūrtinā niśā lakṣyate śaśabhṛtā satārakā / (8.59.1)
tvaṃ mayā priyasakhīsamāgatā śroṣyateva vacanāni pṛṣṭhataḥ // (8.59.2)
ruddhanirgamanam ā dinakṣayāt pūrvadṛṣṭatanucandrikāsmitam / (8.60.1)
etad udgirati candramaṇḍalaṃ digrahasyam iva rātricoditam // (8.60.2)
paśya pakvaphalinīphalatviṣā bimbalāñchitaviyatsaro'mbhasā / (8.61.1)
viprakṛṣṭavivaraṃ himāṃśunā cakravākamithunaṃ viḍambyate // (8.61.2)
śakyam oṣadhipater navodayāḥ karṇapūraracanākṛte tava / (8.62.1)
apragalbhayavasūcikomalāś chettum agranakhasaṃpuṭaiḥ karāḥ // (8.62.2)
aṅgulībhir iva keśasaṃcayaṃ saṃnigṛhya timiraṃ marīcibhiḥ / (8.63.1)
kuḍmalīkṛtasarojalocanaṃ cumbatīva rajanīmukhaṃ śaśī // (8.63.2)
paśya pārvati navenduraśmibhiḥ sāmibhinnatimiraṃ nabhastalam / (8.64.1)
lakṣyate dviradabhogadūṣitaṃ samprasīdad iva mānasaṃ saraḥ // (8.64.2)
raktabhāvam apahāya candramā jāta eṣa pariśuddhamaṇḍalaḥ / (8.65.1)
vikriyā na khalu kāladoṣajā nirmalaprakṛtiṣu sthirodayā // (8.65.2)
unnateṣu śaśinaḥ prabhā sthitā nimnasaṃśrayaparaṃ niśātamaḥ / (8.66.1)
nūnam ātmasadṛśī prakalpitā vedhaseha guṇadoṣayor gatiḥ // (8.66.2)
candrapādajanitapravṛttibhiś candrakāntajalabindubhir giriḥ / (8.67.1)
mekhalātaruṣu nidritān amūn bodhayaty asamaye śikhaṇḍinaḥ // (8.67.2)
kalpavṛkṣaśikhareṣu saṃprati prasphuradbhir iva paśya sundari / (8.68.1)
hārayaṣṭigaṇanām ivāṃśubhiḥ kartum āgatakutūhalaḥ śaśī // (8.68.2)
unnatāvanatabhāvavattayā candrikā satimirā girer iyam / (8.69.1)
bhaktibhir bahuvidhābhir arpitā bhāti bhūtir iva mattadantinaḥ // (8.69.2)
etad ucchvasitapītam aindavaṃ voḍhum akṣamam iva prabhārasam / (8.70.1)
muktaṣaṭpadavirāvam añjasā bhidyate kumudam ā nibandhanāt // (8.70.2)
paśya kalpatarulambi śuddhayā jyotsnayā janitarūpasaṃśayam / (8.71.1)
mārute calati caṇḍi kevalaṃ vyajyate viparivṛttam aṃśukam // (8.71.2)
śakyam aṅgulibhir uddhṛtair adhaḥ śākhināṃ patitapuṣpapeśalaiḥ / (8.72.1)
patrajarjaraśaśiprabhālavair ebhir utkacayituṃ tavālakān // (8.72.2)
eṣa cārumukhi yogatārayā yujyate taralabimbayā śaśī / (8.73.1)
sādhvasād upagataprakampayā kanyayeva navadīkṣayā varaḥ // (8.73.2)
pākabhinnaśarakāṇḍagaurayor ullasatpratikṛtiprasannayoḥ / (8.74.1)
rohatīva tava gaṇḍalekhayoś candrabimbanihitākṣṇi candrikā // (8.74.2)
lohitārkamaṇibhājanārpitaṃ kalpavṛkṣamadhu bibhratī svayam / (8.75.1)
tvām iyaṃ sthitimatīm upasthitā gandhamādanavanādhidevatā // (8.75.2)
ārdrakesarasugandhi te mukhaṃ mattaraktanayanaṃ svabhāvataḥ / (8.76.1)
atra labdhavasatir guṇāntaraṃ kiṃ vilāsini madaḥ kariṣyati // (8.76.2)
mānyabhaktir athavā sakhījanaḥ sevyatām idam anaṅgadīpanam / (8.77.1)
ity udāram abhidhāya śaṅkaras tām apāyayata pānam ambikām // (8.77.2)
pārvatī tadupayogasambhavāṃ vikriyām api satāṃ manoharām / (8.78.1)
apratarkyavidhiyoganirmitām āmrateva sahakāratāṃ yayau // (8.78.2)
tatkṣaṇaṃ viparivartitahriyor neṣyatoḥ śayanam iddharāgayoḥ / (8.79.1)
sā babhūva vaśavartinī dvayoḥ śūlinaḥ suvadanā madasya ca // (8.79.2)
ghūrṇamānanayanaṃ skhalatkathaṃ svedibindumad akāraṇasmitam / (8.80.1)
ānanena na tu tāvad īśvaraś cakṣuṣā ciram umāmukhaṃ papau // (8.80.2)
tāṃ vilambitapanīyamekhalām udvahañ jaghanabhāradurvahām / (8.81.1)
dhyānasaṃbhṛtavibhūtir īśvaraḥ prāviśan maṇiśilāgṛhaṃ rahaḥ // (8.81.2)
tatra haṃsadhavalottaracchadaṃ jāhnavīpulinacārudarśanam / (8.82.1)
adhyaśeta śayanaṃ priyāsakhaḥ śāradābhram iva rohiṇīpatiḥ // (8.82.2)
kliṣṭakeśam avaluptacandanaṃ vyatyayārpitanakhaṃ samatsaram / (8.83.1)
tasya tacchiduramekhalāguṇaṃ pārvatīratam abhūn na tṛptaye // (8.83.2)
kevalaṃ priyatamādayālunā jyotiṣām avanatāsu paṅktiṣu / (8.84.1)
tena tatparigṛhītavakṣasā netramīlanakutūhalaṃ kṛtam // (8.84.2)
sa vyabudhyata budhastavocitaḥ śatakumbhakamalākaraiḥ samam / (8.85.1)
mūrcchanāparigṛhītakaiśikaiḥ kinnarair uṣasi gītamaṅgalaḥ // (8.85.2)
tau kṣaṇaṃ śithilitopagūhanau dampatī calitamānasormayaḥ / (8.86.1)
padmabhedapiśunāḥ siṣevire gandhamādanavanāntamārutāḥ // (8.86.2)
ūrumūlanakhamārgarājibhis tatkṣaṇaṃ hṛtavilocano haraḥ / (8.87.1)
vāsasaḥ praśithilasya saṃyamaṃ kurvatīṃ priyatamām avārayat // (8.87.2)
sa prajāgarakaṣāyalocanaṃ gāḍhadantapadatāḍitādharam / (8.88.1)
ākulālakam araṃsta rāgavān prekṣya bhinnatilakaṃ priyāmukham // (8.88.2)
tena bhaṅgiviṣamottaracchadaṃ madhyapiṇḍitavisūtramekhalam / (8.89.1)
nirmale 'pi śayanaṃ niśātyaye nojjhitaṃ caraṇarāgalāñchitam // (8.89.2)
sa priyāmukharasaṃ divāniśaṃ harṣavṛddhijananaṃ siṣeviṣuḥ / (8.90.1)
darśanapraṇayinām adṛśyatām ājagāma vijayānivedanāt // (8.90.2)
samadivasaniśīthaṃ saṅginas tatra śambhoḥ śatam agamad ṛtūnāṃ sāgram ekā niśeva / (8.91.1)
na tu suratasukheṣu chinnatṛṣṇo babhūva jvalana iva samudrāntargatas tajjaleṣu // (8.91.2)
